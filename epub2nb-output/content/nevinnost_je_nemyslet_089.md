---
title: ''
hiddenTitle: true
contentType: poetry
---

<section>

_Je noc. A je velice temná. Ve vzdáleném domě_

září v okně světlo.  
Vidím je a cítím se lidský od hlavy k patě.  
Celý život cizího člověka, jenž tam bydlí,  
mě kupodivu láká jen světlem viděným zdálky.  
Jistěže žije reálně a má tvář, gesta, rodinu, povolání.  
Teď však mě zajímá jen světlo u něho v okně.  
Přestože je tam proto, že právě on je rozsvítil,  
pro mne to světlo je bezprostřední realita.  
Nikdy nejdu za bezprostřední realitu.  
Za bezprostřední realitou není nic.  
Jestliže z místa, kde jsem, vidím jen to světlo,  
pak vzhledem k dálce, kde jsem, je jen to světlo.  
Ten člověk a jeho rodina jsou reální z druhé strany okna.  
Já jsem na téhle straně, hodně daleko.  
Světlo zhaslo.  
Co je mi po tom, že ten člověk existuje dál?  
Je to jen on, kdo existuje dál.

</section>
