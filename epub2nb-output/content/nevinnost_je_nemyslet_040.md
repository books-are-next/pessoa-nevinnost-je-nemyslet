---
title: XXXI\.
contentType: poetry
---

<section>

_Říkám-li někdy, že květy se usmívají,  
a řeknu-li, že řeky zpívají,  
pak ne že bych přisoudil květům úsměvy  
a proudění řek zpěv…_

</section>

<section>

_Chci tím jen zmateným lidem přiblížit  
opravdu reálnou existenci květů a řek._

</section>

<section>

_Píšu, aby mě četli, a proto dělám ústupky  
tuposti jejich smyslů…  
Sám sobě to odpouštím,  
neboť se neberu vážně,  
a protivný interpret přírody jsem kvůli těm,  
co nerozumějí jejímu jazyku,  
což žádný jazyk není…_

</section>
