---
title: II\.
contentType: poetry
---

<section>

Můj pohled je jasný jako slunečnice.  
Jsem zvyklý chodit po cestách,  
dívat se vpravo nebo vlevo,  
občas se taky ohlédnout…  
A co každou chvíli vidím,  
jsem dřív nikdy neviděl,  
a já si toho umím všímat…  
Umím se divit jako dítě,  
které by hned při narození  
vědělo, že se opravdu narodilo…  
Každou chvíli jako bych se narodil  
pro věčnou novost světa…

</section>

<section>

Věřím ve svět jako v sedmikrásku,  
protože ji vidím. Ale nemyslím na něj,  
protože myslet je nechápat…  
Svět nevznikl proto, abychom na něj mysleli  
(myslet je mít nemocné oči),  
ale abychom se dívali a byli s ním zajedno.

</section>

<section>

Nemám žádnou filozofii: mám smysly…  
O přírodě nemluvím proto, že bych věděl, co je,  
ale protože ji miluji, a kvůli tomu ji miluji,  
protože milující nikdy neví, co miluje,  
ani neví, proč miluje či co je to milovat…

</section>

<section>

Milovat, to je věčná nevinnost,  
a jediná nevinnost je nemyslet…

</section>
