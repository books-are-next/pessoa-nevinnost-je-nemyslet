---
title: XVI\.
contentType: prose
---

_Ach, kéž by můj život byl vůz s párem volů,  
co ráno raníčko skřípe známou cestou,  
kudy jede vzhůru, vrací se zas dolů  
pozdě navečer tou samou cestou._

_Na co mít naděje — stačila by kola…  
Neměl bych ve stáří vrásky a šediny…  
Kdybych už nesloužil, vzali by mi kola,  
skončil bych rozbitý v rokli u dědiny._

_Snad by mě změnili na něco jiného  
a já bych nevěděl, jakže to navlékli…  
Já ale nejsem vůz, jsem něco jiného,  
co ale jiného, to by mi neřekli._
