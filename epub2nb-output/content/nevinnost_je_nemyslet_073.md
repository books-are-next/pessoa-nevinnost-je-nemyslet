---
title: ''
hiddenTitle: true
contentType: poetry
---

<section>

_Pravda, lež, jistota, nejistota…_

I slepec tam na cestě tahle slova zná.  
Sedím na horním schodě a ruce mám sepjaté  
na horním koleně zkřížených nohou.  
Nuže: pravda, lež, jistota, nejistota — co jsou?  
Slepec se na cestě zastaví,  
já sundal ruce z kolena.  
Pravda, lež, jistota, nejistota — jsou tytéž?  
V části reality se cosi změnilo — má kolena a mé ruce.  
Jaká věda o tom něco ví?  
Slepec jde dál svou cestou a já už se nehýbám.  
Není již táž chvíle ani titíž lidé, nic není stejné.  
Tohle je být reálný.

</section>
