---
title: XXXIX\.
contentType: poetry
---

<section>

Tajemství věcí, kde vlastně je?  
Kde je, že se neobjeví,  
aspoň aby ukázalo, že je tajemstvím?

</section>

<section>

Co o tom ví řeka a co ví strom?  
A co já, jenž nejsem víc, co o tom vím?

</section>

<section>

Když se dívám na věci a přemýšlím, co si o nich myslí lidé,  
směju se jak potok svěže zurčící přes kameny.

</section>

<section>

Neboť jediný skrytý smysl věcí  
je ten, že žádný skrytý smysl nemají.  
A je divnější než všechny podivnosti  
a než sny všech básníků  
a myšlenky všech filozofů,  
že věci skutečně jsou tím, čím se zdají,  
a není tu třeba ničemu rozumět.

</section>

<section>

Hle, čemu se mé smysly naučily samy: —  
věci nemají význam: mají existenci.  
Věci jsou jediným skrytým smyslem věcí.

</section>
