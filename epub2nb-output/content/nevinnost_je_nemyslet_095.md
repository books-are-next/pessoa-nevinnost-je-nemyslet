---
title: ''
hiddenTitle: true
contentType: poetry
---

<section>

_Je-li v zimním období zima, beru to jako něco příjemného,_

protože pro mou bytost, přizpůsobenou existenci věcí,  
přirozené je příjemné jen proto, že je přirozené.

</section>

<section>

Přijímám obtíže života jako osud,  
stejně jako mráz uprostřed zimy —  
klidně, bez nářků, prostě přijímám  
a těším se z faktu přijímání —  
z faktu výsostně vědeckého a obtížného: přijímat nevyhnutelné přirozené.

</section>

<section>

Co jiného jsou pro mě moje choroby a špatné příhody  
než zima mé osoby a mého života?  
Nepravidelná zima, zákony jejíhož výskytu neznám,  
jež však pro mě existuje touž výsostnou osudovostí,  
touž nevyhnutelnou vnějšností,  
jako okolní teplo v plném létě  
a okolní chlad uprostřed zimy.

</section>

<section>

Přijímám to osobně.  
Stejně jako druzí podléhám odevždy omylům a chybám,  
nikdy však omylu chtít chápat přespříliš,  
nikdy omylu chtít chápat jen inteligencí,  
nikdy chybě žádat od světa,  
aby byl něčím, co by nebyl svět.

</section>
