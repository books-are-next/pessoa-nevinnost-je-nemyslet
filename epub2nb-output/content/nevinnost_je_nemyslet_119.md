---
title: Álvaro de Campos Poznámky na paměť mého mistra Caeira
contentType: prose
---

  

Svého mistra Caeira jsem poznal za zvláštních okolností – zvláštní jsou ostatně všechny životní okolnosti, především ty, které nejsouce ničím samy o sobě, stanou se vším svými důsledky.

Nechal jsem studia námořního inženýrství ve Skotsku, když jsem byl téměř ze tří čtvrtin hotov, a odcestoval jsem na Východ; na zpáteční cestě jsem v Marseille vystoupil na pevninu, a protože mě omrzelo plavit se dál, odjel jsem po souši do Lisabonu. Bratranec mě jednou vzal na výlet do Ribateja; znal tam Caeirova bratrance, s nímž byl v obchodním spojení; a právě u něho jsem se seznámil s mužem, který se měl stát mým mistrem. Nevím, co bych o tom pověděl víc, protože je to krátké jako každé oplodnění.

Ještě teď ho vidím v jasu duše nezamženém slzami vzpomínky, neboť to zření není vnější… Vidím ho před sebou a snad ho budu vidět věčně tak, jak jsem ho spatřil poprvé. Nejprve modré oči nebojácného dítěte; pak poněkud už vysedlé lícní kosti, pobledlá pleť a zvláštní řecké vzezření, vycházející zevnitř a spočívající v jistém klidu, a ne ve vnějším výrazu nebo rysech tváře. Dosti husté vlasy měl světlé, v šeru však hnědly. Postavy byl střední až vyšší, ale lehce nahrbené. Pohyby měl volné a úsměv byl takový, jaký byl, stejně jako hlas člověka, který nechce než říci to, co právě říká – ani vysoký, ani hluboký, jasný, bez postranních úmyslů, bez zaváhání, bez plachosti. Nepřestával upírat modré oči. Pokud nás něco udivovalo, bylo to čelo: nikoli vysoké, ale působivě bílé. Zdůrazňuji: právě tou bělostností předčilo bledost tváře a vypadalo majestátně. Ruce byly spíše štíhlé, ale ne moc: dlaň měl širokou. Výraz úst, to poslední, čeho si člověk všiml – jako by mluvit znamenalo pro tohoto muže méně než existovat –, spočíval v úsměvu, jaký se ve verších přičítá krásným neživým věcem jen proto, že se nám líbí: květinám, širým polím, prosluněným vodám – úsměv existence, a ne promlouvání.

Mistře, milý mistře, tak záhy jsem vás ztratil! Znovu ho vidím ve stínu, jímž jsem v sobě, ve vzpomínce, kterou si uchovávám na to, co ve mně odumřelo…

Stalo se to při naší první rozmluvě… Nevím už, jak to přišlo, že najednou řekl: „Je tady jeden mladík jménem Ricardo Reis, který se vám určitě bude líbit: je docela jiný než vy.“ A pak dodal, že „všechno je jiné než my, a proto všechno existuje“.

Tato věta, kterou vyslovil tak, jako by to byl axiom země, mě uchvátila s otřesem příznačným pro každé první obcování a pronikla mi až do hloubi duše. Avšak na rozdíl od tělesného uchvácení mi bylo, jako by se náhle všem mým pocitům dostalo neposkvrněnosti, kterou jsem dřív neměl.

Když jsem jednou mluvil o přímém chápání věcí, které je charakteristické pro Caierovu senzibilitu, citoval jsem mu v přátelské zlomyslnosti slova, jimiž Wordsworth označuje necitlivého člověka:

A primrose by the river’s brim  
A yellow primrose was to him,  
And it was nothing more.

A přeložil jsem to (přičemž jsem se vyhnul přesnému překladu _primrose_, protože neznám jména květin a rostlin): „Květ na břehu řeky byl pro něj žlutým květem a ničím víc.“

Můj mistr Caeiro se zasmál. „Ten prostý člověk viděl dobře; žlutý květ opravdu není nic jiného než žlutý květ.“

Ale náhle se zamyslel.

„S jedním rozdílem,“ dodal. „Záleží na tom, jestli chápeme ten žlutý květ jako jeden z mnoha žlutých květů, nebo pouze jako onen žlutý květ.“

A pak řekl:

„Váš anglický básník chtěl říct, že pro toho člověka byl ten žlutý květ běžnou zkušeností nebo něčím známým. A tak to právě nemá být. Každou věc, kterou vidíme, musíme vždycky vidět poprvé, protože ji skutečně vidíme poprvé. A tak každý žlutý květ je nějaký nový žlutý květ, i kdyby byl takzvaně stejný jako včera. Ani člověk, ani květina už nejsou stejní. Ani ta žluť už nemůže být stejná. Škoda že nemáme právě takové oči, abychom si to uvědomili, protože pak bychom byli všichni šťastni.“

Můj mistr Caeiro nebyl pohan: byl pohanství. Ricardo Reis je pohan, António Mora je pohan, já jsem pohan; dokonce i sám Fernando Pessoa by byl pohan, kdyby nebyl klubko svinuté dovnitř. Ale Ricardo Reis je pohan charakterem, António Mora je pohan inteligencí, já jsem pohan revoltou, to znamená temperamentem. Caeirovo pohanství nelze vysvětlit, bylo to ztotožnění.

Pokusím se to definovat způsobem, jímž se definuje nedefinovatelné – zbabělostí příkladu. Srovnáme-li se s Řeky, nejsilněji na nás zapůsobí, že neznají pojem nekonečna, že se jim příčí. Právě absence tohoto pojmu je také pro mého mistra Caeira příznačná. Vylíčím co nejvěrněji ohromující rozmluvu, v níž mi to odhalil.

Vyprávěl mi v souvislosti s jednou básní z „Hlídače stád“, že ho kdosi svého času nazval „materialistickým básníkem“. I když jsem ten výrok nepokládal za správný, protože mého mistra Caeira nelze definovat žádným správným výrokem, řekl jsem nicméně, že to označení není tak docela nesmyslné. A vyložil jsem mu zhruba, co je to klasický materialismus. Caeiro mě vyslechl s bolestně napjatou tváří a pak mi prudce řekl:

„Ale to je prostě hloupost. To je cosi jako kněží bez náboženství, a tudíž bez jakékoli omluvy.“

S úžasem jsem poukázal na různé podobnosti mezi materialismem a jeho názory, poezii jsem přirozeně nechal stranou. Caeiro protestoval.

„Ale to, čemu říkáte poezie, je přece všechno. Ani to vlastně není poezie: je to zření. Tihle materialisté jsou slepí. Říkáte, že podle nich je prostor nekonečný. Kdepak to ti lidé v prostoru viděli?“

Byl jsem zmaten. „Copak vy prostor nechápete jako nekonečný? Nemůžete prostor chápat jako nekonečný?“

„Nic nechápu jako nekonečné. Jak bych mohl něco chápat jako nekonečné?“

„Podívejte se,“ řekl jsem, „představte si nějaký prostor. Za tím prostorem je další prostor, za ním zase další a pak další a další a další… Nekončí…“

„Proč?“ řekl můj mistr Caeiro.

Prožíval jsem duchovní zemětřesení. „Tak si představte, že končí,“ křičel jsem. „Co je potom?“

„Když končí, potom není nic,“ odpověděl.

Tento dětský a zároveň ženský, a tudíž nezodpověditelný způsob argumentace mi na okamžik ochromil mozek.

„A vy to opravdu chápete?“ vypravil jsem ze sebe konečně.

„Co jestli chápu? Že má něco své meze? Aby ne! Co nemá meze, neexistuje. Existovat přece znamená, že je tu ještě něco jiného, a že je proto všechno omezeno. Proč by mělo být těžké pochopit, že něco je něco, a ne pořád něco jiného, co je dál?“

V tom okamžiku jsem fyzicky pocítil, že diskutuji nikoli s jiným člověkem, ale s jiným vesmírem. Učinil jsem ještě poslední pokus, jen abych se cítil v právu.

„Hleďte, Caeiro… Co třeba čísla… Kde končí čísla? Nezničme si jakékoli číslo – například 34. Za ním následuje 35, 36, 37, 38 a tak ustavičně dál. Neexistuje tak velké číslo, za nímž by nebylo ještě větší…“

„Ale to jsou jen čísla,“ namítl můj mistr Caeiro.

A pak se na mě s dětským nadšením podíval a dodal:

„Co znamená 34 ve Skutečnosti?“

Jsou spontánní věty, hluboké, neboť jdou z hloubky, které definují člověka, či spíš jimiž se člověk definuje bez definice. Nikdy nezapomenu slova, jimiž se jednou definoval Ricardo Reis. Mluvilo se o lhaní a on řekl: „Hnusí se mi lež, protože je to nepřesnost.“ Je v tom celý Ricardo Reis – minulý, přítomný i budoucí.

Můj mistr Caeiro říkal jen to, co skutečně byl, a proto jej lze definovat čímkoli, co napsal nebo pronesl, zvlášť v období začínajícím druhou polovinou „Hlídače stád“. Avšak mezi tolika větami, které napsal a tisknou se, mezi tolika, jež mi řekl a já je buď uvádím, nebo neuvádím, nejprostěji ho vyjadřuje ta, kterou mi kdysi řekl v Lisabonu. Už nevím, o čem byla řeč, ale mělo to něco společného se vztahem člověka k sobě samému. A já jsem se náhle svého mistra Caeira zeptal: „Jste se sebou spokojen?“ A on mi odpověděl: „Ne: jsem spokojen.“ Znělo to jako hlas země, která je vše a nikdo.

Nikdy jsem neviděl svého mistra Caeira smutného. Nevím, jestli byl smutný, když umíral nebo krátce před smrtí. Mohl bych se to dozvědět, ale abych pravdu řekl, nikdy jsem se lidí, kteří byli při tom, neodvážil zeptat, jak umřel.

Rozhodně však to byla jedna z úzkostí mého života – z úzkostí skutečných mezi tolika fiktivními –, že Caeiro zemře, aniž budu u něho. Je to hloupé, ale lidské, a tak už to bývá.

Byl jsem v Anglii. Ani Ricardo Reis v Lisabonu nebyl; vrátil se do Brazílie. Byl tu sice Fernando Pessoa, ale to je totéž, jako by tu nebyl. Fernando Pessoa všechno cítí, ale nic jím nepohne, ba ani vnitřně.

Jedinou útěchou ve vědomí, že jsem tenkrát v Lisabonu u svého mistra Caeira nebyl, je mi pouhé pomyšlení na něho. Nikdo není neutěšitelný, připomeneme-li si Caeira nebo jeho verše; ba i sama představa nicoty – ta nejstrašnější ze všech představ, myslíme-li citlivě – nabývá v díle mého drahého mistra a ve vzpomínce na něho čehosi zářivého a vysokého, podobného slunci na sněhu nedostupných vrcholů.
