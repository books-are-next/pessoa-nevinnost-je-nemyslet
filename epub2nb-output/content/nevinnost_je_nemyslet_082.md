---
title: ''
hiddenTitle: true
contentType: poetry
---

<section>

Zemřu-li mlád

a nestačím už vydat nějakou knihu,  
takže neuvidím své verše vytištěné,  
a vás to snad kvůli mně bude zlobit,  
pak se, prosím, nezlobte.  
Stalo-li se to, je to správné.

</section>

<section>

I kdyby mé verše nebyly nikdy vytištěny,  
nepřijdou o svou krásu, budou-li krásné.  
Nemohou však být krásné a zůstat nevytištěné,  
protože kořeny mohou být pod zemí,  
ale květy rozkvétají venku a jsou vidět.  
Tak to rozhodně musí být. Nic tomu nemůže zabránit.

</section>

<section>

Zemřu-li velice mlád, pak vězte:  
nikdy jsem nebyl nic víc než dítě, jež si hrálo.  
Byl jsem pohan jako slunce a voda  
a vyznával univerzální náboženství, jež jenom lidé nemají.  
Byl jsem šťastný, protože jsem nic nežádal,  
ani jsem se nesnažil něco shledávat,  
ani jsem neshledal, že by bylo víc k vysvětlení,  
než že slovo vysvětlení nemá žádný smysl.

</section>

<section>

Nepřál jsem si nic jiného než být na slunci nebo v dešti —  
na slunci, když svítilo,  
a v dešti, když pršelo  
(a nikdy opačně),  
cítit teplo a zimu a vítr  
a nechtít víc.

</section>

<section>

Jednou jsem miloval a myslel, že budu milován,  
ale nestalo se to.  
Nebyl jsem milován z jediného pádného důvodu — nemělo to být.

</section>

<section>

Utěšil jsem se návratem k slunci a dešti  
a usedl znovu na zápraží.  
Ostatně louky nejsou tak zelené pro ty, kdo jsou milováni,  
jako pro ty, kdo nejsou.  
Cítit znamená být roztržitý.

</section>
