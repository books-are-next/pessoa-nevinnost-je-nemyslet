---
title: XV\.
contentType: poetry
---

<section>

_Ty čtyři písně, jež následují,  
liší se od všeho, co si myslím,  
lžou ve všem, co cítím,  
jsou pravý opak toho, co jsem…_

</section>

<section>

_Psal jsem je, když jsem byl nemocný,  
a proto jsou přirozené,  
a souhlasí s tím, co cítím,  
souhlasí s tím, s čím nesouhlasí…  
Když jsem nemocný, musím myslet jinak,  
než jak myslím, když jsem zdráv  
(nebo bych nebyl nemocný),  
musím cítit jinak, než jak cítím,  
když jsem to já v plném zdraví,  
musím zapřít svou přirozenost  
bytosti, jež nějak cítí…  
Celý musím být nemocný — myšlenkami a vším.  
Když jsem nemocný, pro nic jiného nemocný nejsem._

</section>

<section>

_Proto ty písně, jež mě popírají,  
ani mě popřít nemohou,  
a jsou krajinou mé duše v noci,  
téže duše naopak…_

</section>
