---
title: XXXVI\.
contentType: poetry
---

<section>

A jsou básníci, kteří jsou umělci  
a otesávají své verše  
jako tesař prkna…!

</section>

<section>

Jak smutné je neumět kvést!  
Muset klást verš k verši, jako když se staví zeď,  
sledovat, je-li to dobře, a když není, vzít zpět…!

</section>

<section>

Vždyť celá Země je jediný umělecký dům,  
mění se a je stále dobrá a stále táž.

</section>

<section>

Myslím na to, ne jako bych myslel, ale jako bych nemyslel,  
hledím na květy a usmívám se…  
Nevím, jestli mi rozumějí,  
ani jestli já rozumím jim,  
ale vím, že pravda je v nich i ve mně  
a v našem společném božství,  
že tu tak svolně žijeme na Zemi,  
spokojeni v náručí ročních období,  
uspáváni zpěvem větru  
do spánku beze snů.

</section>
