---
title: X\.
contentType: poetry
---

<section>

„Hej, pastýři, co své stádo  
tamhle u cesty popásáš,  
cože ti říká vítr, když vane?“

</section>

<section>

„Že prý je vítr a že vane  
a že tak vždycky vál už dřív  
a povane si pořád stejně.  
Copak zas tobě povídá?“

</section>

<section>

„Mnohem více, než mi říkáš,  
o spoustě věcí povídá.  
O paměti, o stýskání,  
o tom, co nikdy nebylo.“

</section>

<section>

„Tys přece neslyšel vát vítr.  
Vítr jen o větru mluvívá.  
Lež je to, cos od něj slyšel,  
tu lež sám v sobě ukrýváš.“

</section>
