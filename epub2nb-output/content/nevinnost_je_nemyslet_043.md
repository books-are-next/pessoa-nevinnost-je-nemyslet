---
title: XXXIV\.
contentType: prose
---

<section>

_Zdá se mi tak přirozené vůbec nemyslet,  
že se někdy o samotě rozesměju  
ani nevím čemu, snad něčemu,  
co předpokládá, že jsou lidé, kteří myslí…_

</section>

<section>

_Co si asi myslí moje zeď o mém stínu?  
Někdy se tak sám sebe ptám, dokud si nevšimnu,  
že se na něco vyptávám…  
A pak si připadám stejně nepříjemně,  
jako bych si všiml, že mi zdřevěněla noha…_

</section>

<section>

_Co si asi myslí tohle o tomhle?  
Nic si nic nemyslí.  
Uvědomuje si země kameny a rostliny, které má?  
Tak ať si je uvědomuje…  
Co je mi do toho?  
Kdybych na takové věci myslel,  
už bych neviděl stromy a rostliny,  
už bych neviděl Zemi  
a uviděl bych jen svoje myšlenky…  
Smutně bych zůstal v tmách.  
Takhle bez myšlení mám Zemi a Nebe._

</section>
