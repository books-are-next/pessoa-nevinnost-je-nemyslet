---
title: XLIV\.
contentType: poetry
---

<section>

V noci najednou procitnu  
a moje hodiny zaujmou prostor noci.  
Nevnímám přírodu zvenku.  
Můj pokoj je cosi tmavého s bělavými stěnami.  
Venku je ticho, jako by nic neexistovalo.  
Jenom hodiny šramotí dál.  
A tahle umně sestrojená věcička na stolku  
potlačí existenci celé oblohy a země…  
Div nezabřednu do úvah, co to znamená,  
ale hned přestanu a cítím, jak se do noci lehce pousměju,  
protože jediné, co mé hodiny představují či znamenají,  
když svou malostí zaplňují nezměrnou noc,  
je divný pocit, že zaplní nezměrnou noc,  
a ten pocit je divný, protože tu noc nezaplní  
svou malostí.

</section>
