---
title: XXXII\.
contentType: poetry
---

<section>

_Včera k večeru nějaký člověk z města  
mluvil u hospodských vrat.  
Mluvil i se mnou.  
Mluvil o spravedlnosti a jak za ni bojovat,  
o dělnících, kteří trpí,  
o dřině a o těch, co mají hlad,  
o boháčích, co to nechtějí vidět._

</section>

<section>

_Když na mě pohlédl, spatřil, že slzím,  
a v domnění, že i já cítím nenávist  
a soucit, který prý také cítil,  
usmál se spokojen._

</section>

<section>

_(Já ho však ani neposlouchal.  
Co je mi do lidí  
a do toho, čím trpí, nebo si myslí, že trpí?  
Ať jsou jako já — nebudou trpět.  
Všechna bída světa je z toho, že se staráme jeden o druhého,  
k dobrému, či zlému.  
Naše duše a nebe a země nám stačí.  
Chtít víc znamená ztratit to a být nešťasten.)_

</section>

<section>

_Já totiž zrovna přemítal,  
když ten přítel lidí mluvil  
(a to mě dojalo k slzám),  
jak vzdálený cinkot zvonců  
v onen podvečer  
_nepřipomíná_ klekání z kapličky,  
kam by šly na mši květy a potoky  
a prosté duše, jako je má._

</section>

<section>

_(Já chvála Bohu nejsem dobrák  
a je mi vlastní přirozené sobectví květů  
a řek, jež míří svou cestou  
a touží bezděčně,  
jen aby kvetly a proudily dál.  
Tohle je jediné poslání na světě,  
tohle — jasně existovat  
a umět na to nemyslet.)_

</section>

<section>

_Potom ten člověk ztichl a koukal na západ slunce.  
Co ale má společného západ slunce s někým, kdo nenávidí a miluje?_

</section>
