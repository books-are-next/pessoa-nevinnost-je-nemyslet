---
title: VIII\.
contentType: poetry
---

<section>

Jednou za poledne na sklonku jara  
zdál se mi sen jako z fotografie.  
Viděl jsem Ježíše Krista sestoupit na zem.

</section>

<section>

Blížil se ze svahu dolů  
a stal se znova dítětem,  
běhal a válel se v trávě  
a rval kytky a hned je zahazoval  
a chechtal se na celé kolo.

</section>

<section>

Utekl z nebe.  
Patřil příliš k nám, než aby se tvářil  
jako druhá osoba trojice.  
nebi bylo všecko falešné, všecko jiné  
než květy a stromy a kameny.  
V nebi musel být pořád vážný  
a čas od času se znova stát člověkem  
a vystoupit na kříž a pořád umírat  
s korunou celou z trní,  
nohy probodené hřebíkem,  
a dokonce s hadrem kolem beder,  
jak to mají na obrázcích černoši.  
Ani nesměl mít tátu a mámu  
jako ostatní děti.  
Otcem mu byly dvě osoby —  
stařec jménem Josef, který byl tesařem  
a nebyl jeho otcem;  
a druhým otcem byla hloupá holubice,  
jediná ošklivá holubice na světě,  
protože ani nežila na světě, ani to nebyla holubice.  
A jeho matka nemilovala, dřív než ho měla.  
Nebyla to žena: byl to kufřík,  
v němž se k nám dostal z nebe.  
A chtěli, aby on, co se narodil jen z matky  
a nikdy neměl otce, jehož by s úctou miloval,  
kázal dobrotu a spravedlnost!

</section>

<section>

Jednou když Pánbůh spal  
a Duch svatý kdesi lítal,  
ze skříňky zázraků ukradl hned tři:  
Prvním zařídil, aby se nepřišlo na jeho útěk.  
Druhým se z něj stal navěky člověk a dítě.  
Třetím stvořil Krista navěky ukřižovaného,  
přibitého na kříži, který je v nebi  
a slouží za vzor všem ostatním.  
Pak se rozběhl ke slunci  
a sklouzl dolů po prvním paprsku, jehož se chytil.

</section>

<section>

Dnes žije se mnou na vesnici.  
Je to hezké, usměvavé a přirozené dítě.  
Nos si utírá pravým rukávem,  
čvachtá se v kalužích,  
trhá kytky, raduje se z nich a zapomíná na ně.  
Hází kamením po oslech,  
v sadech krade ovoce  
a s brekem a křikem utíká před psy.  
A protože ví, že holky to nemají rády,  
zatímco ostatní to baví,  
běhá za děvčaty,  
co chodí v hloučcích po cestě  
s džbánem na hlavě,  
a nadzvedává jim sukně.

</section>

<section>

Mne naučil všemu.  
Naučil mě dívat se na věci.  
Předvádí mi vše, co je na květech.  
Ukazuje mi, jak pěkné jsou kameny,  
když je člověk drží v ruce  
a pomalu si je prohlíží.

</section>

<section>

Pánaboha hrozně pomlouvá.

</section>

<section>

Říká, že je to hloupý a stonavý dědek,  
co v jednom kuse plivá na zem  
a sprostě kleje.  
Panenka Marie celé odpoledne na věčnosti štrikuje punčochy.  
A Duch svatý se drbe zobákem,  
ze židlí si dělá bidýlko a kálí na ně.  
Všecko v nebi je hloupé jako katolická církev.  
Říká mi, že Pánbůh nechápe nic  
z toho, co stvořil —  
„Pokud to stvořil, o čemž pochybuji.“ —  
„Říká třeba, že bytosti na něho pějí chválu,  
ale bytosti na nikoho nic nepějí,  
kdyby pěly, byly by pěvci.  
Bytosti existují a nic víc,  
a proto se jmenují bytosti.“

</section>

<section>

A když Ježíška pomlouvání Boha zmůže,  
usne mi v náručí  
a já ho odnesu domů.  
— — — — — — — — —  
Bydlí se mnou v domku v půli kopce.  
Je to věčné dítě, bůh, který chyběl.  
Je to někdo lidský, kdo je přirozený,  
je to někdo božský, kdo se usmívá a hraje si.  
A proto vím docela jistě,  
že je to opravdový Ježíšek.

</section>

<section>

A tohle dítě tak lidské, že je božské,  
je můj každodenní život básníka,  
a právě proto, že se mnou pořád chodí, jsem pořád básník,  
a každý i letmý pohled  
naplno procítím  
a i sebeslabší zvuk, ať jakýkoli,  
jako by se mnou rozmlouval.

</section>

<section>

To nové dítě, jež přebývá tam, kde žiju,  
podává jednu ruku mně  
a druhou všemu, co existuje,  
a tak jdem všichni tři cestou necestou,  
poskakujeme, zpíváme a smějeme se  
a radujeme se ze společného tajemství,  
že se totiž samo sebou rozumí,  
že na světě žádné tajemství není  
a že všecko stojí za to.

</section>

<section>

To věčné dítě mě nikdy neopouští.  
Směr jeho pohledu je jeho napřažený prst.  
Všemožným zvukům vesele naslouchám,  
když mě žertem šimrá za ušima.

</section>

<section>

Vycházíme jeden s druhým tak dobře  
ve společnosti všeho,  
že na sebe nikdy nemyslíme,  
ale žijeme pospolu a oba dva  
v důvěrné shodě  
jako pravá a levá ruka.

</section>

<section>

K večeru na zápraží  
hrajeme drápky, s vážnou tváří,  
jak se sluší na boha a na básníka  
a jako by v každém kamínku  
byl celý vesmír,  
a proto ho za žádnou cenu nesmíme  
nechat spadnout na zem.

</section>

<section>

Potom mu vyprávím, co se stává jen lidem,  
a on se usmívá, protože všecko je k neuvěření.  
Směje se králům i těm, co králi nejsou,  
a mrzí ho, že slyší o válkách  
a obchodech i o lodích,  
jež mizí jak dým na širých mořích,  
protože ví, že nic z toho není v oné pravdě,  
kterou má květ, když rozkvétá,  
a která putuje se slunečním světlem  
přes hory a doly  
a oslňuje oči obílenou zdí.

</section>

<section>

Potom usíná a já ho ukládám k spánku.  
V náručí ho odnesu domů,  
uložím ho a zvolna ho svlékám  
jako v nějakém přečistém rituálu,  
úžasně mateřsky až donaha.

</section>

<section>

Spí u mě v duši  
a v noci se občas probouzí  
a hraje si s mými sny.  
Pár jich převrátí vzhůru nohama,  
vrší jedny přes druhé  
a sám si zatleská,  
usmívaje se mi do spaní.  
— — — — — — — — —  
Až umřu, synáčku,  
nechť jsem tím nejmenším z dětí.  
Pak zas ty mě vem do náruče  
a odnes k sobě domů.  
Svlékni mou znavenou lidskou bytost  
a ulož mě k sobě do postele.  
A kdybych se probudil, vypravuj mi pohádky,  
abych zase usnul.  
A dej mi svoje sny, abych si mohl hrát,  
dokud mi nevzejde onen den,  
který znáš ty sám.  
— — — — — — — — —  
Takový je příběh mého Ježíška.  
Z jakého rozumného důvodu  
by neměl být pravdivější  
než vše, co vymýšlejí filozofové  
a vše, co učí každé náboženství?

</section>
