---
title: ''
hiddenTitle: true
contentType: poetry
---

<section>

_Říkáš mi: ty jsi něco víc_

než kámen nebo rostlina.  
Říkáš mi: cítíš, myslíš a víš,  
že myslíš a cítíš.  
Copak kameny píší verše?  
Copak rostliny uvažují o světě?

</section>

<section>

Ano: je tu rozdíl.  
Není to však rozdíl, jaký vidíš ty;  
protože moje vědomí mě nenutí, abych o věcech teoretizoval:  
nutí mě jen, abych byl vědomý.

</section>

<section>

Jestli jsem víc než kámen nebo rostlina? Nevím.  
Jsem odlišný. Nevím, co je víc nebo míň.

</section>

<section>

Mít vědomí je víc než mít barvu?  
Možná, a možná ne.  
Vím, že je to jenom odlišné.  
Nikdo nemůže dokázat, že je víc než jen odlišný.

</section>

<section>

Vím, že kámen je reálný a že rostlina existuje.  
Vím to, protože existují.  
Vím to, protože mi to ukazují mé smysly.  
Vím, že jsem také reálný.  
Vím to, protože mi to ukazují mé smysly,  
byť ne tak jasně, jak mi ukazují kámen a rostlinu.  
Nic víc nevím.

</section>

<section>

Ano, píši verše a kámen nepíše verše.  
Ano, uvažuji o světě a rostlina ne.  
Ovšem kameny nejsou básníci, jsou kameny;  
a rostliny jsou jen rostliny, a ne myslitelé.  
Zrovna tak mohu říct, že jsem jim proto nadřazen,  
jako že jsem podřazen.  
Ale neříkám to: o kameni řeknu „je to kámen“,  
o rostlině řeknu „je to rostlina“,  
o sobě řeknu „jsem já“.  
A nic víc neřeknu. Co víc by se mělo říct?

</section>
