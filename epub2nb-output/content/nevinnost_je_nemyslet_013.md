---
title: IV\.
contentType: prose
---

_Dnes vpodvečer se sesula bouřka  
ze svahů nebes dolů  
jako obrovský balvan…_

_A jako by se z vysokého okna  
vytřepaly drobty z ubrusu  
jediným mocným rázem,  
tak taky zasvištěl  
z nebe déšť  
a zatemnil cesty…_

_Když vzduchem lomcovaly blesky  
a otřásaly prostorem  
jako veliká hlava, co říká ne,  
tu nevím proč — ne že bych se bál —  
zachtělo se mi modlit k svaté Barboře,  
jako bych byl čísi stará tetka…_

_Ach! Tím modlením k svaté Barboře  
bych si připadal jako větší prosťáček,  
než za jakého se mám…  
Připadal bych si domácký a všední,  
existující stejně poklidně  
jako třeba zahradní zeď;  
myslící a cítící tak přirozeně,  
jako má barvu a vůni květ…_

_Připadal bych si jako někdo, kdo může věřit na svatou Barboru…  
Ach, moci tak věřit na svatou Barboru!_

_(Když někdo věří, že existuje svatá Barbora,  
myslí si, že je lidská a viditelná,  
či co vlastně si o ní myslí?)_

_(Takové báchorky! Co vědí  
květy a stromy a stáda  
o svaté Barboře? … Kdyby třeba větev  
myslela, nikdy by nemohla  
vyplodit svaté ani anděly…_

_Mohla by usoudit, že slunce  
svítí a že bouřku  
dělá plno zlostníků  
kdesi nad námi…  
Ach, jak i ti nejprostší z lidí  
jsou churaví a zmatení a hloupí  
v porovnání s jasnou prostotou  
a zdravou existencí  
stromů a rostlin!)_

_A jak na to všechno myslím,  
už nejsem tak šťastný jako dřív…  
Jsem mrzutý a stonavý a chmurný  
jako den, kdy ustavičně hrozí bouřka  
a ani v noci se nestrhne…_
