---
title: XXIV\.
contentType: poetry
---

<section>

_To, co vidíme z věcí, jsou věci.  
Proč bychom viděli nějakou věc, kdyby byla jiná?  
Proč by vidět a slyšet byl náš klam,  
jestliže vidět a slyšet je vidět a slyšet?_

</section>

<section>

_Podstatné je umět vidět,  
umět vidět a přitom nemyslet,  
umět vidět, když se vidí,  
a nemyslet, když se vidí,  
ani nevidět, když se myslí._

</section>

<section>

_Tohle však (běda nám, co máme oblečenou duši!),  
tohle si žádá důkladné studium,  
učit se odnaučit,  
a vyprostit se z onoho konventu,  
kde básníci říkají, že hvězdy jsou věčné jeptišky  
a květiny přesvědčené jednodenní kajícnice,  
kde stejně však hvězdy jsou jen hvězdy  
a květy květy,  
pročež je nazýváme hvězdami a květy._

</section>
