---
title: Úvod
contentType: poetry
---

<section>

<div class="centered">

<div class="verse">

_(Z anglicky psané nedatované předmluvy k zamýšlenému anglickému vydání básní Alberta Caeira.)[^4]_

</div>

</div>

</section>

<section>

Na první pohled se zdá, že v těchto básních je něco z Whitmana. O Caeirových znalostech cizích jazyků, zvláště angličtiny, a Whitmanova díla nemám informace; všeobecně a po zběžném přečtení jeho básní však tuším, že v prvním případě byly tyto znalosti přinejlepším značně omezené a v druhém a třetím případě – žádné. Ať už je tomu jakkoli, po důkladném zkoumání tu Whitmanův vliv opravdu neodhalíme. Shledáme nanejvýš náhodnou shodu v určitém tónu, a proto spíše zdánlivou než skutečnou. Podstatný rozdíl je obrovský.

Společným rysem obou básníků je láska k přírodě a k prostotě i překvapivá ostrost smyslového vnímání, pocitu.[^5] Zatímco však Whitman vytrvale vnáší do přírody transcendentální významy, Caeirově přístupu nic není vzdálenějšího; ten je po pravdě řečeno naprosto opačný. A zatímco Whitmanovy smyslové vjemy jsou nesmírně různorodé a zahrnují oblast přirozenou i umělou, metafyzickou i fyzickou, Caeirovy vjemy ustavičně vylučují dokonce i věci „nejpřirozeněji umělé“ a jsou metafyzické pouze v krajně a osobitě negativním způsobu, který je jednou z novinek jeho přístupu.

Caeiro má kromě toho dokonale definovanou a koherentní filozofii. Není patrně tak koherentní ve slově a větě, jak by se od filozofa dalo očekávat; on však není filozof, nýbrž básník. Taková filozofie možná není koherentní hned od začátku, ale postupně se stává zřetelnější a v závěrečných básních _Hlídače stád_ již má vyhraněnou a nezaměnitelnou podobu. Jde o absolutní, dokonale definovaný objektivismus – nejúplnější systém absolutního objektivismu, jaký jsme kdy u filozofa či u spisovatele zaznamenali. U Whitmana existuje filozofie, je to však filozofie básníka, nikoli myslitele; a proto jeho filozofie nepředstavuje originální postoj, jelikož originální je pouze cit. Naopak u Caeira je zcela nová myšlenka i cítění.

Kromě toho, přestože oba jsou „sensacionisté“, Caeirův sensacionismus se od sensacionismu Whitmanova typu liší. Ačkoli se rozdíl zdá jemný a těžko vysvětlitelný, je nicméně dosti jasný. Spočívá hlavně v tom, že Caeiro se zmocní jediného objektu a vidí jej _jasně_; a i když se zdá, že jej vidí komplexně, ukáže se, že jde pouze o způsob, jak jej vidět ještě jasněji. Whitman se snaží vidět nikoli jasně, nýbrž do hloubky. Caeiro vidí pouze objekt a snaží se jej podle možnosti oddělit od všech ostatních objektů a všech smyslových vjemů nebo idejí, jež, abychom tak řekli, nejsou částí objektu jako takového. Whitman činí pravý opak: snaží se spojit objekt se všemi ostatními objekty, s mnoha ostatními objekty, s duší, s vesmírem a s Bohem.

A konečně oba básníci mají rozdílné povahy. I když Whitman myslí, jeho myšlení je způsobem jeho cítění nebo čirou náladou v běžně pokleslém smyslu. I když Caeiro cítí, jeho cítění je způsobem jeho myšlení.

Popis jejich odlišností by mohl pokračovat donekonečna. Whit­manovo vášnivé demokratické cítění by mohlo kontrastovat s Caei­rovým odporem vůči jakémukoli humanitarismu, Whitmanův zájem o všechny lidské věci zase s Caeirovou lhostejností ke všemu, co lidé cítí, čím trpí anebo co je těší.

Zvážíme-li tedy vše a vyloučíme povrchní podobnost odvozenou z arytmické povahy poezie obou autorů a abstraktní vzpouru proti civilizaci, pak podobnosti mezi nimi končí.

Whitman kromě toho má opravdu smysl pro metrický rytmus; je sice velmi speciálního druhu, ale existuje. U Caeira rytmus evidentně chybí. Caeiro je tak vyhraněně intelektuální, že jeho verše nemají žádnou citovou vlnu, z níž by mohl vzejít jejich rytmický pohyb.

Jaký je tedy Caeirův význam, jaké poselství, obecně řečeno, nám přináší? Není těžké to shrnout. Ve světě pohrouženém do různých druhů subjektivismu přináší absolutní objektivismus, absolutnější, než kdy měli pohanští objektivisté. Přecivilizovanému světu navrací absolutní přírodu. Světu ponořenému do humanitarismů, dělnických problémů, etických společností a sociálních hnutí přináší naprosté pohrdání osudem a životem člověka, což je – byť možná přílišné – pro něho prostě přirozené a představuje to skvělou nápravu. Wordsworth postavil přirozeného člověka proti člověku umělému; „přirozený člověk“ je pro Caeira stejně umělý jako všechno ostatní s výjimkou přírody.

Náš první dojem z Caeira je ten, že všichni vědí, co nám říká, a proto říci to není zapotřebí. To je ovšem známá historie o Kolumbově vejci. Jestliže to všichni vědí, proč to nikdo neřekl? Nemá-li smysl to říkat, ale je to pravda, proč každý básník říká opak?

* * *
[^4]: Tento fragmentární „Úvod“ je jedním z několika kratších či delších anglicky psaných textů, které podle Pessoova záměru měly uvádět Caeirovu poezii přeloženou heteronymním **Thomasem Crossem**, rovněž předpokládaným autorem těchto textů. In: _Páginas Ínt__imas e de Auto-Interpretação_. Edições Ática, Lisabon 1966, str. 368–375. Pozn. překl.[^5] V originále _sensation_. _Pozn. překl._
</section>
