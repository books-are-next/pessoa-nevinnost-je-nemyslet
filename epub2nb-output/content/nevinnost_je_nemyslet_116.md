---
title: ''
contentType: prose
---

První předzvěst pozítřejší bouřky,

> první bílá oblaka nízko plující po matné obloze.  
> Pozítřejší bouřky?  
> Jsem si jist, ale jistota je lež.  
> Být si jist je nevidět.  
> Pozítřek neexistuje.  
> Existuje tohle:  
> trochu mdle modrá obloha, na obzoru pár bílých oblaků,  
> dole se špinavým okrajem, co možná zčerná.  
> To máme dnes,  
> a protože pro dnešek je to vše, tak je to vše.  
> Kdoví, jestli pozítří nebudu mrtev?  
> Budu-li pozítří mrtev, pak pozítřejší bouřka  
> bude jiná, než kdybych neumřel.  
> Dobře vím, že se ta bouřka nestrhne z mých očí,  
> nebudu-li však na světě, svět bude jiný —  
> já budu chybět —  
> a ta bouřka se strhne v jiném světě a nebude stejná.  
> Ať tak či onak, strhne se ta, která se strhne, až se strhne.
