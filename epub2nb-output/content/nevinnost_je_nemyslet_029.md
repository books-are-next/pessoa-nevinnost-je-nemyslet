---
title: XX\.
contentType: prose
---

<section>

_Řeka Tejo je krásnější než řeka, jež protéká mou vsí.  
Ale Tejo není krásnější než řeka, jež protéká mou vsí,  
protože Tejo není řekou, jež protéká mou vsí._

</section>

<section>

_Na Teju jsou veliké lodě  
a pro ty, kdo všude vidí, co tam není,  
po něm dosud plují  
přeludy zámořských korábů._

</section>

<section>

_Tejo přitéká ze Španělska  
a do moře ústí v Portugalsku.  
To ví přece každý.  
Jen někdo však ví, jaká je řeka v mé vsi,  
kam vlastně plyne  
a odkud přitéká._

</section>

<section>

_A jelikož nepatří tolika lidem,  
je řeka z mé vsi volnější a větší._

</section>

<section>

_Po Teju se pluje do světa.  
V dáli za Tejem je pak Amerika  
a štěstěna těch, kdo ji najdou.  
Nikdo si nikdy nepomyslel, co je v dáli  
za řekou z mé vsi._

</section>

<section>

_U řeky z mé vsi se na nic nemyslí.  
Kdo u ní stojí, ten u ní jenom stojí._

</section>
