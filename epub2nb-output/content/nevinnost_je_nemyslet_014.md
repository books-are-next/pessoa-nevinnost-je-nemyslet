---
title: V\.
contentType: poetry
---

<section>

Na nic nemyslet je metafyzické až dost.

</section>

<section>

Co že si myslím o světě?  
Kdoví, co já si myslím o světě!  
Myslel bych na to, kdybych se rozstonal.

</section>

<section>

A jakou představu mám o věcech?  
Jaký názor na příčiny a účinky?  
Co jsem vydumal o Bohu a o duši  
a o stvoření světa?  
Nevím. Myslet na to je podle mě zavřít oči  
a nemyslet. Jako si zatáhnout záclony  
na okně (ale já tam záclony nemám).

</section>

<section>

Tajemství věcí? Kdoví, co je to tajemství!  
Jediné tajemství je, že někdo na tajemství myslí.

</section>

<section>

Kdo je na slunci a zavře oči,  
najednou neví, co je to slunce,  
a začne myslet na plno horkých věcí.  
Tu ale oči otevře a uvidí slunce  
a už na nic myslet nemůže,  
protože sluneční světlo stojí za víc než myšlenky  
všech filozofů a všech básníků.

</section>

<section>

Sluneční světlo neví, co dělá,  
a proto se nemýlí a je obecné a dobré.

</section>

<section>

Metafyzika? Jakou metafyziku mají tamty stromy?  
Tu, že jsou zelené a košaté a mají větve  
a v pravý čas nesou plody, což nás nenutí k myšlení,  
nás, co si jich neumíme všímat.  
Jaká ale metafyzika je lepší než jejich,  
totiž nevědět, proč žijí,  
ani nevědět, že to nevědí?

</section>

<section>

„Hluboké utváření věcí…“  
„Hluboký smysl vesmíru…“  
To všechno je falešné, nic to neříká.  
Těžko věřit, že na takové věci se dá myslet.  
Jako by se myslelo na důvody a cíle,  
když pozvolna svítá a matný zlatavý třpyt  
kolem stromů vystupuje z tmy.

</section>

<section>

Myslet na hluboký smysl věcí  
znamená přidávat, třeba myslet na zdraví  
nebo nést číši k vodě pramenů.

</section>

<section>

Jediný hluboký smysl věcí je,  
že žádný hluboký smysl nemají.

</section>

<section>

Nevěřím v Boha, protože jsem ho nikdy neviděl.  
Kdyby on chtěl, abych v něho věřil,  
jistě bv si se mnou přišel promluvit  
a vstoupil by ke mně dveřmi  
se slovy _Tu jsem!_

</section>

<section>

(Možná to zní směšně tomu,  
kdo nerozumí, když se mluví o věcech,  
jak to učí pohled na ně,  
protože sám se na věci dívat neumí.)

</section>

<section>

Je-li však Bůh to, co květy a stromy  
a hory a slunce a svit měsíce,  
pak v něho věřím,  
pak v něho věřím bez ustání  
a celý můj život je modlitba a mše  
a přijímání zrakem a sluchem.

</section>

<section>

Je-li však Bůh to, co stromy a květy  
a hory a slunce a svit měsíce,  
proč mu mám říkat Bůh?  
Říkám mu květy a stromy a hory a slunce a svit měsíce;  
vždyť jestli se pro můj zrak učinil  
coby slunce, svit měsíce, květy a stromy a hory  
a jako stromy a hory a květy  
a slunce a svit měsíce se mi jeví,  
pak chce, abych jako stromy a hory a květy  
a slunce a svit měsíce jej znal.

</section>

<section>

A proto ho poslechnu  
(co víc vím o Bohu než Bůh o sobě sám?),  
poslechnu a žiju spontánně,  
stačí otevřít oči a vidět,  
a říkám mu slunce a svit měsíce a květy a stromy a hory  
a bez myšlení ho miluji  
a myslím na něj zrakem a sluchem  
a jsem s ním napořád.

</section>
