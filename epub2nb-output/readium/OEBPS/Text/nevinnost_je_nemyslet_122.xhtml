<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>nevinnost_je_nemyslet-117</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="nevinnost_je_nemyslet-117" xml:lang="cs-CZ">
		<div class="Z-kladn--textový-r-meček">
			<p id="_idParaDest-116" class="MLP_uroven2_kapitola">Pessoův dopis <br/>Adolfu Casaisu Monteirovi</p>
			<p class="MLP_dopis_podpis">Poštovní přihrádka 147<br/><span class="MLP_znak_kurziva_11b">Lisabon 13. ledna 1935</span></p>
			<p class="MLP_dopis_bez1radku">Vážený pane kolego,</p>
			<p class="MLP_dopis_bez1radku">velmi Vám děkuji za Váš dopis, na který odpovím okamžitě a&#160;v&#160;úplnosti. Dříve než však začnu, chci se Vám omluvit, že píši na tento konceptní papír. Slušnější mi došel, je neděle, a&#160;jiný sehnat nemohu. Myslím však, že lepší špatný papír než odklad.</p>
			<p class="MLP_dopis">Nejprve Vám chci říci, že bych nikdy nespatřoval „jiné úmysly“ v&#160;čemkoli, co byste napsal jako projev nesouhlasu se mnou. Jsem jeden z&#160;mála portugalských básníků, který nevyhlásil svou vlastní neomylnost ani nechápe každou proti němu vznesenou kritiku jako urážku božstva. Kromě toho, ať už jsou mé duševní vady jakékoli, sklon k&#160;stihomamu nemám vůbec. Navíc již dostatečně znám Vaši myšlenkovou nezávislost, kterou&#160;– dovolíte-li mi to říci&#160;– velice schvaluji a&#160;oceňuji. Nikdy jsem nehodlal být mistrem ani šéfem&#160;– mistrem proto, že neumím učit a&#160;ani nevím, jestli bych co učit měl; šéfem proto, že ani neumím udělat sázená vejce. Proto si nedělejte starosti s&#160;tím, co byste o&#160;mně při jakékoli příležitosti měl říci. Ve vyšších patrech nehledám sklepy.</p>
			<p class="MLP_dopis">Naprosto s&#160;Vámi souhlasím, že uvést se knihou takového charakteru, jako je <span class="MLP_znak_kurziva_11b">Poselství</span>, ode mě nebylo příliš šťastné. Jsem vskutku mystický nacionalista, racionální sebastianista. Kromě toho však, a&#160;dokonce protikladně k&#160;tomu, jsem ještě mnoho jiného. A&#160;to jiné právě pro svůj charakter <span class="MLP_znak_kurziva_11b">Poselství</span> nezahrnuje.</p>
			<p class="MLP_dopis">Touto knihou jsem vydávání svých děl zahájil z&#160;toho prostého důvodu, že to byla první kniha, kterou se mi, nevím proč, podařilo uspořádat a&#160;dokončit. Protože byla hotová, pobízeli mě, abych ji uveřejnil: souhlasil jsem. A&#160;musím říci, že jsem přitom ani nemyslel na případnou cenu Sekretariátu, i když by to nebyl býval žádný velký intelektuální hřích. Moje kniha byla hotová v&#160;září a&#160;já jsem se dokonce domníval, že se o&#160;tu cenu ucházet nemohu, protože mi nebylo známo, že původní termín k&#160;odevzdání děl stanovený do konce července byl prodloužen až do konce října. Protože však koncem října už byly výtisky <span class="MLP_znak_kurziva_11b">Poselství</span> hotové, odevzdal jsem jejich příslušný počet Sekretariátu. Kniha přesně vyhovovala podmínkám účasti (nacionalismus). Zúčastnil jsem se tedy.</p>
			<p class="MLP_dopis">Když jsem někdy uvažoval o&#160;pořadí, v&#160;jakém bych v&#160;budoucnu svá díla publikoval, nikdy jsem knihu takového rázu, jako je <span class="MLP_znak_kurziva_11b">Poselství</span>, nedával na první místo. Váhal jsem, jestli bych neměl začít velkou sbírkou básní&#160;– asi o&#160;350 stranách&#160;–, shrnující různé podosobnosti Fernanda Pessoy samého, anebo snad detektivním příběhem, který se mi dosud nepodařilo dokončit.</p>
			<p class="MLP_dopis">Souhlasím s&#160;Vámi, jak jsem řekl, že uvést se vydáním <span class="MLP_znak_kurziva_11b">Poselství</span> nebylo ode mě šťastné. Souhlasím však s&#160;fakty, že to bylo to nejlepší uvedení, jaké jsem udělat mohl. Právě proto, že tato&#160;– do jisté míry vedlejší&#160;– stránka mé osobnosti se v&#160;mých časopiseckých příspěvcích (s výjimkou <span class="MLP_znak_kurziva_11b">Portug</span><span class="MLP_znak_kurziva_11b">alského moře</span>, které je součástí uvedené knihy) nikdy dostatečně neprojevila, bylo vhodné, aby se objevila, a&#160;to nyní. Shodovala se, aniž jsem to plánoval nebo předem zvažoval (nejsem s&#160;to něco předem prakticky zvážit), s&#160;jedním z&#160;okamžiků vpravdě kritických (v původním slova smyslu) pro přetváření národního podvědomí. To, co jsem udělal náhodou a&#160;co dovršil jeden rozhovor, to s&#160;úhelníkem a&#160;kružidlem přesně narýsoval Velký architekt.</p>
			<p class="MLP_dopis">(Přerušuji. Nezbláznil jsem se ani nejsem opilý. Píšu však rovnou tak rychle, jak mi to dovoluje psací stroj, používám výrazů, jaké mě napadnou, a&#160;neuvažuji, co je v&#160;nich literárního. Předpokládejte&#160;– a&#160;uděláte dobře, protože je to pravda&#160;–, že prostě s&#160;Vámi mluvím.)</p>
			<p class="MLP_dopis">Odpovím teď přímo na Vaše tři otázky: 1) plán budoucího vydávání mých děl, 2) geneze mých heteronym, a&#160;3) okultismus.</p>
			<p class="MLP_dopis">Teď, když za podmínek, o&#160;nichž jsem se zmínil, bylo vydáno <span class="MLP_znak_kurziva_11b">Poselství</span>, které je jednostranným projevem, zamýšlím pokračovat následovně. Dokončuji nyní zcela přepracovanou verzi <span class="MLP_znak_kurziva_11b">Bankéře anarchisty</span>; bude brzy hotová, a&#160;pak ji hodlám okamžitě uveřejnit. Pokud to udělám, ihned tento spis přeložím do angličtiny a&#160;uvidím, bude-li možné uveřejnit jej v&#160;Anglii. Ve své konečné podobě by měl mít evropské vyhlídky. (Neberte tuto větu tak, že by se tím rozuměla Nobelova cena.) Potom&#160;– a&#160;nyní odpovídám přímo na Vaši otázku vztahující se k&#160;poezii&#160;– zamýšlím během léta uspořádat onen velký svazek malých básní Fernanda Pessoy samého a&#160;uvidím, podaří-li se mi jej uveřejnit koncem letošního roku. To bude svazek, na který čekáte a&#160;který si já sám přeji vydat. Ten tedy představí všechny stránky s&#160;výjimkou oné nacionalistické, projevené již v&#160;<span class="MLP_znak_kurziva_11b">Poselství</span>.</p>
			<p class="MLP_dopis">Mám na mysli, jak vidíte, pouze samotného Fernanda Pessou. Na nic nepomýšlím, pokud jde o&#160;Caeira, Ricarda Reise nebo Álvara de Campos. Nic z&#160;toho, pokud jde o&#160;vydávání, nebudu moci udělat, jedině že bych (viz výše) dostal Nobelovu cenu. A&#160;přece&#160;– říkám si smutně&#160;– jsem do Caeira vložil celou svou schopnost dramatického odosobnění, do Ricarda Reise celou svou myšlenkovou kázeň oděnou v&#160;hudbu, která je jí vlastní, do Álvara de Campos veškerý cit, který nedávám ani sobě, ani životu. Když si pomyslím, můj drahý Casaisi Monteiro, že tihle všichni mají být v&#160;publikační praxi odsunuti kvůli neryzímu a&#160;jednoduchému Fernandu Pessoovi!</p>
			<p class="MLP_dopis">Myslím, že na Vaši první otázku jsem odpověděl. Řekněte, jestli jsem na něco zapomněl. Budu-li moci odpovědět, odpovím. Další plány prozatím nemám. A&#160;poněvadž vím, co jsou mé plány zač a&#160;jak dopadají, je namístě říci <span class="MLP_znak_kurziva_11b">díky Bohu!</span></p>
			<p class="MLP_dopis">Odpovím nyní na Vaši otázku o&#160;původu mých heteronym. Uvidím, jestli se mi podaří zevrubně Vám to vysvětlit.</p>
			<p class="MLP_dopis">Začnu stránkou psychiatrickou. Moje heteronyma pramení v&#160;mém hluboce zakořeněném sklonu k&#160;hysterii. Nevím, jestli jsem prostě hysterický, nebo zda jsem spíš hysteroneurastenik. Přikláním se k&#160;druhé hypotéze, protože v&#160;sobě nalézám projevy abulie, kterou hysterie ve vlastním slova smyslu nepočítá ke svým příznakům. Ať je to jakkoli, duchovní původ mých heteronym je v&#160;mém vrozeném a&#160;trvalém sklonu k&#160;odosobnění a&#160;předstírání. Tyto projevy naštěstí pro mne i&#160;pro ostatní ve mně zduchovněly; tím chci říci, že se neprojevují v&#160;mém praktickém, vnějším životě a&#160;ve styku s&#160;druhými lidmi; explodují dovnitř a&#160;prožívám je sám v&#160;sobě. Kdybych byl žena&#160;– u&#160;žen propukají hysterické projevy v&#160;záchvatech a&#160;podobných stavech&#160;–, každá báseň Álvara de Campos (toho nejhysteričtěji hysterického ve mně) by pobouřila celé okolí. Jsem však muž&#160;– a&#160;u&#160;mužů nabývá hysterie především mentálních rysů; tak všechno končí v&#160;mlčení a&#160;v&#160;poezii…</p>
			<p class="MLP_dopis">To vysvětluje, <span class="MLP_znak_kurziva_11b">tant bien que mal</span>, organický původ mé heteronymity. Teď Vám vyložím přímo historii svých heteronym. Začnu těmi osobnostmi, které již zemřely a&#160;na něž si leckdy už ani nevzpomínám&#160;– těmi, které odpočívají ztraceny v&#160;dávné minulosti mého skoro zapomenutého dětství.</p>
			<p class="MLP_dopis">Už jako dítě jsem měl sklon k&#160;tomu vytvářet si kolem sebe fiktivní svět, obklopovat se přáteli a&#160;známými, kteří nikdy neexistovali. (Po pravdě řečeno nevím, jestli skutečně existovali, nebo jestli jsem to já, kdo neexistuje. V&#160;tom, jako ostatně ve všem, nesmíme být dogmatiky.) Vzpomínám si, že od té doby, co se znám jako to, čemu říkám já, jsem si v&#160;duchu přesně určoval neskutečné osoby různé postavou, pohyby, charakterem i osudem, které pro mne byly stejně viditelné a&#160;moje jako všechno to, čemu možná neoprávněně říkáme skutečný život. Tento sklon, který se datuje od té doby, co si pamatuji, že jsem svým já, mě provází stále; hudba, jíž mě okouzluje, se sice trochu mění, ale způsob tohoto okouzlování se nezměnil nikdy.</p>
			<p class="MLP_dopis">Vzpomínám si na toho, kdo byl asi mým prvním heteronymem, nebo lépe řečeno mým prvním neexistujícím známým, když mi bylo šest let&#160;– na jistého <span class="MLP_znak_kurziva_11b">Chevaliera de Pas</span>, jehož jménem jsem psal dopisy sám sobě a&#160;jehož postava, zdaleka ne zcela nejasná, ve mně dosud vyvolává tu část mé náklonnosti, která hraničí se steskem. Méně jasně si vzpomínám na jinou postavu, jejíž jméno už se mi nevybavuje, ale bylo rovněž cizí a&#160;která, už nevím v&#160;čem, s&#160;Chevalierem de Pas soupeřila… Že tyhle nápady mají všechny děti? Bezpochyby&#160;– nebo možná. Ale já jimi žil do té míry, že je prožívám ještě teď, neboť se na ně rozpomínám tak intenzivně, že se musím snažit, abych si uvědomil, že nebyly skutečné.</p>
			<p class="MLP_dopis">Mou fantazii nikdy neopustil sklon vytvářet ve mně jiný svět, stejný, jako je tenhle, ale s&#160;jinými lidmi. Prošel různými fázemi, mezi jinými i&#160;fází, která už spadá do období mé plnoletosti. Napadl mi duchaplný výrok, z&#160;nějakého důvodu naprosto cizí mně nebo tomu, kým se domnívám být. Ihned, spontánně jsem ho vyslovil, jako by pocházel od přítele, jehož jméno jsem si vymyslel, jehož životopis jsem k&#160;tomu přidal a&#160;jehož vzhled&#160;– obličej, postavu, oděv a&#160;pohyby&#160;– jsem okamžitě viděl před sebou. A&#160;tak jsem si opatřil a&#160;propagoval řadu přátel a&#160;známých, kteří nikdy neexistovali, ale které ještě dnes, skoro po třiceti letech, slyším, cítím, vidím. Opakuji: slyším, cítím, vidím… A&#160;stýská se mi po nich.</p>
			<p class="MLP_dopis">(Jak jednou začnu mluvit&#160;– a&#160;psát na stroji pro mě znamená mluvit&#160;–, nevím, kdy přestat. Už Vás nebudu dál unavovat, Casaisi Monteiro! Přistoupím ke genezi svých literárních heteronym, o&#160;což Vám vlastně jde. V&#160;každém případě to, co bylo řečeno výše, představuje příběh matky, která je porodila.)</p>
			<p class="MLP_dopis">Jestli se nemýlím (a rozhodně se nemohu mýlit příliš), někdy kolem roku 1912 mě napadlo napsat několik básní pohanského rázu. Načrtl jsem něco ve volném verši (ne stylem Álvara de Campos, nýbrž stylem polopravidelným) a&#160;nechal jsem toho. Přesto se mi však v&#160;řídce tkaném polostínu narýsoval nejasný portrét osoby, která to psala. (Aniž jsem o&#160;tom věděl, narodil se Ricardo Reis.)</p>
			<p class="MLP_dopis">Za rok a&#160;půl nebo za dva roky potom mi jednoho dne napadlo vystřelit si ze Sá-Carneira&#160;– vymyslet si bukolického básníka složité povahy a&#160;představit mu ho, už si nepamatuji jak, v&#160;nějaké skutečné podobě. Pracoval jsem na tomto básníkovi několik dní, ale nic z&#160;toho nebylo. Ten den, kdy jsem to nakonec vzdal&#160;– bylo to 8. března 1914&#160;–, jsem přistoupil k&#160;vysoké komodě, vzal jsem papír a&#160;začal psát, vstoje, jak píši vždycky, kdykoli je to možné. Napsal jsem naráz přes třicet básní, v&#160;jakési extázi, jejíž zvláštní povahu nedovedu určit. Byl to triumfální den mého života, nikdy už takový neprožiju. Začal jsem názvem&#160;– <span class="MLP_znak_kurziva_11b">Hlídač stád</span>. A&#160;pak se ve mně zjevil někdo, jemuž jsem hned dal jméno Alberto Caeiro. Odpusťte mi absurdnost této věty: zjevil se ve mně můj mistr. Takový byl můj bezprostřední pocit. Byl tak silný, že jakmile jsem měl napsáno těch více než třicet básní, okamžitě jsem vzal jiný papír a&#160;zase bez přestání jsem napsal šest básní, tvořících <span class="MLP_znak_kurziva_11b">Š</span><span class="MLP_znak_kurziva_11b">ikmý déšť</span> Fernanda Pessoy. Okamžitě a&#160;zcela… Byl to návrat od Fernanda Pessoy-Alberta Caeira k&#160;Fernandu Pessoovi samému. Nebo lépe řečeno, byla to reakce Fernanda Pessoy na jeho neexistenci v&#160;Albertu Caeirovi.</p>
			<p class="MLP_dopis">Jakmile se objevil Alberto Caeiro, hned jsem se mu instinktivně a&#160;podvědomě snažil najít žáky. Vytrhl jsem latentního Ricarda Reise z&#160;jeho nepravého pohanství, našel jsem mu jméno a&#160;přizpůsobil ho jemu samému, neboť tehdy jsem ho už viděl. A&#160;tu mi najednou, úplně jinak než u&#160;Ricarda Reise, prudce vytanula nová postava. Jedním dechem, bez přerušení a&#160;bez oprav vznikla na psacím stroji <span class="MLP_znak_kurziva_11b">Triumfální óda</span> Álvara de Campos&#160;– óda s&#160;tímto názvem i&#160;muž s&#160;tímto jménem.</p>
			<p class="MLP_dopis">Pak jsem vytvořil neexistující <span class="MLP_znak_kurziva_11b">coterii</span>. Dal jsem všemu formu skutečnosti. Odstupňoval jsem vlivy, seznámil se s&#160;přátelskými vztahy, slyšel jsem v&#160;duchu diskuse a&#160;rozdílné přístupy, a&#160;zároveň se mi zdá, že já sám, tvůrce toho všeho, jsem při tom byl tím posledním. Jako by se to všechno událo nezávisle na mně. A&#160;zdá se, že se tak děje dosud. Budu-li jednou moci zveřejnit estetickou diskusi mezi Ricardem Reisem a&#160;Álvarem de Campos, uvidíte, jak jsou různí a&#160;že já nejsem v&#160;této záležitosti ničím.</p>
			<p class="MLP_dopis">Když měl vyjít časopis <span class="MLP_znak_kurziva_11b">Orpheu</span>, bylo na poslední chvíli třeba najít něco, co by doplnilo počet stránek. Navrhl jsem tedy Sá-Carneirovi, že bych napsal jednu „starou“ báseň Álvara de Campos&#160;– takového Álvara de Campos, jaký by býval dřív, než poznal Caeira a&#160;dostal se pod jeho vliv. A&#160;tak jsem napsal <span class="MLP_znak_kurziva_11b">Opiárium</span>, do něhož jsem se pokusil vložit všechny skryté sklony Álvara de Campos, jak měly být později odhaleny, ale ještě bez jakékoli stopy styku s&#160;jeho mistrem Caeirem. Z&#160;básní, které jsem napsal, mi tahle dala nejvíc práce pro tu dvojí schopnost odosobnění, kterou jsem musel vyvinout. Ale vcelku si myslím, že to nedopadlo špatně a&#160;že je tu Álvaro v&#160;zárodku…</p>
			<p class="MLP_dopis">Tím jsem Vám myslím vysvětlil původ svých heteronym. Pokud však v&#160;některém bodě potřebujete jasnější vysvětlení&#160;– píši rychle, a&#160;to pak se moc jasně nevyjadřuji&#160;– řekněte, a&#160;já Vám rád vyhovím. A&#160;abych nezapomněl, ještě skutečný a&#160;hysterický dodatek: když jsem psal určité pasáže <span class="MLP_znak_kurziva_11b">Poznámek na</span><span class="MLP_znak_kurziva_11b"> paměť mého mistra Caeira</span> od Álvara de Campos, proléval jsem skutečné slzy. To abyste věděl, s&#160;kým máte co dělat, můj drahý Casaisi Monteiro!</p>
			<p class="MLP_dopis">Ještě několik poznámek… <span class="MLP_znak_kurziva_11b">Vidím</span> před sebou v&#160;bezbarvém, a&#160;přece skutečném prostoru snu obličeje, gesta Caeira, Ricarda Reise a&#160;Álvara de Campos. Dal jsem jim věk a&#160;životopisy. Ricardo Reis se narodil roku 1887 (nevzpomínám si na den a&#160;měsíc, ale někde to mám) v&#160;Portu, je lékař a&#160;v&#160;současné době žije v&#160;Brazílii. Alberto Caeiro se narodil roku 1889 a&#160;zemřel 1915; spatřil světlo světa v&#160;Lisabonu, ale takřka celý svůj život prožil na venkově. Neměl žádné povolání a&#160;skoro žádné vzdělání. Álvaro de Campos se narodil v&#160;Taviře 15. října 1890 (podle Ferreiry Gomese o&#160;půl druhé odpoledne; a&#160;je to pravda, neboť horoskop, sestavený na tuto hodinu, je správný). Stal se, jak víte, námořním inženýrem (v Glasgowě), ale teď je tady v&#160;Lisabonu a&#160;nepracuje. Caeiro byl prostřední postavy, a&#160;přestože byl skutečně křehký (zemřel na tuberkulózu), nevypadal na to. Ricardo Reis je o&#160;něco, ale o&#160;velmi málo menší, silnější, ale sušší. Álvaro de Campos je vysoký (měří 1,75, o&#160;dva centimetry více než já), hubený a&#160;trochu se hrbí. Všichni jsou bezvousí&#160;– Caeiro je blondýn, bezbarvé pleti, modrooký; Reis slabě matově snědý; Campos něco mezi tím, ani bílý, ani snědý, tak trochu typ portugalského Žida, vlasy však má hladké a&#160;obvykle sčesané na stranu, monokl. Caeiro, jak už jsem řekl, neměl skoro žádné vzdělání&#160;– jenom obecnou školu; rodiče mu záhy zemřeli, a&#160;tak zůstal doma a&#160;žil z&#160;malého důchodu. Bydlel s&#160;jednou starou tetou, pratetou. Ricardo Reis, vychovaný v&#160;jezuitské koleji, je, jak jsem řekl, lékař; v&#160;Brazílii žije od roku 1919, dobrovolně emigroval pro své monarchistické přesvědčení; vzděláním, jehož se mu dostalo, je latiník a&#160;jako samouk napůl helénista. Álvaro de Campos měl běžné gymnaziální vzdělání; pak ho poslali do Skotska, aby studoval inženýrství, nejdřív strojní a&#160;pak námořní. O&#160;jedněch prázdninách podnikl cestu na Východ, z&#160;níž vznikla báseň <span class="MLP_znak_kurziva_11b">Opiárium</span>. Latinsky ho učil strýc z&#160;Beiry, který byl kněz.</p>
			<p class="MLP_dopis">Jak píši jménem těch tří…? Caeira z&#160;čiré a&#160;nečekané inspirace, aniž vím nebo vůbec předpokládám, že budu psát. Ricarda Reise po abstraktní úvaze, která se najednou zkonkretizuje v&#160;ódě. Campose, když cítím náhlý impuls psát, a&#160;nevím co. (Můj poloheteronymní Bernardo Soares, který se ostatně v&#160;mnohém podobá Álvaru de Campos, se objevuje vždy, když jsem unavený nebo ospalý, takže moje soudnost a&#160;zábrany poněkud ustupují do pozadí; ta próza je ustavičné plané hloubání. Polo­heteronymum je to proto, že to sice není moje osobnost, ale není také úplně jiná, je tu prostě okleštěná. Jsem to já, bez mé soudnosti a&#160;citovosti. Próza, až na to, v&#160;čem soudnost dává mé próze jistou úroveň, je u&#160;něho stejná, a&#160;portugalština rovněž; Caeiro naproti tomu psal portugalsky špatně, Campos přiměřeně, byť s&#160;chybami, jako třeba když říká „ten samý“ místo „týž“ atd., Reis lépe než já, ale s&#160;určitým purismem, který považuji za přehnaný. Těžké je pro mě psát prózu Reisovu&#160;– zatím nevydanou&#160;– nebo Camposovu. Ve verších je předstírání snadnější, i&#160;proto, že je spontánnější.)</p>
			<p class="MLP_dopis">Tady vás asi při čtení napadne, jestli jste se ke své smůle neocitl v&#160;nějakém blázinci. Rozhodně však nejhorší na tom je ta nesouvislost, s&#160;níž o&#160;tom píši. Nicméně opakuji: píši tak, jako bych s&#160;Vámi mluvil, a&#160;to proto, abych mohl psát hned. V&#160;opačném případě bych to třeba nebyl schopen napsat celé měsíce.</p>
			<p class="MLP_dopis">Zbývá odpovědět na Vaši otázku, pokud jde o&#160;okultismus. Ptáte se, jestli na okultismus věřím. Takto položená otázka není dost jasná; rozumím však, co máte na mysli, a&#160;podle toho odpovím. Věřím v&#160;existenci světů vyšších, než je náš, a&#160;v&#160;existenci jejich obyvatel, ve zkušenosti různých stupňů duchovna, tříbících se do té míry, až se dospěje ke Svrchované Bytosti, která pravděpodobně stvořila tento svět. Jsou možná jiné Bytosti, rovněž Svrchované, které stvořily jiné vesmíry, a&#160;tyto vesmíry možná koexistují s&#160;naším, ať ve vzájemném pronikání, či nikoli. Z&#160;těchto a&#160;ještě dalších důvodů se Zevní řád okultismu, to znamená zednářství (s výjimkou zednářství anglosaského) vyhýbá výrazu „Bůh“ vzhledem k&#160;jeho teologickým a&#160;lidovým implikacím, a&#160;raději říká „Velký architekt vesmíru“, což je výraz, který ponechává nezodpovězenu otázku, je-li On Stvořitelem, nebo jen Pánem světa. Vzhledem k&#160;těmto stupnicím bytostí nevěřím v&#160;přímé spojení s&#160;Bohem, avšak tou měrou, jak se budeme duchovně zušlechťovat, budeme s&#160;to komunikovat s&#160;bytostmi stále vyššími. Jsou tři cesty k&#160;okultnímu: magická cesta (zahrnující takové praktiky, jaké má spiritismus, intelektuálně na úrovni čarodějnictví, které je rovněž magií), což je cesta v&#160;každém ohledu krajně nebezpečná; mystická cesta, která v&#160;podstatě žádné nebezpečí nepřináší, ale je nejistá a&#160;pomalá; a&#160;cesta zvaná alchymická, ze všech nejobtížnější a&#160;nejdokonalejší, neboť zahrnuje trans­mutaci přímo té osobnosti, která ji <span class="MLP_znak_kurziva_11b">připravuje</span>, bez větších rizik, spíše se záštitami, které ostatní cesty nemají. Pokud jde o&#160;„iniciaci“ či nikoli, mohu Vám říci jen něco, o&#160;čem nevím, jestli Vaši otázku zodpoví: k&#160;žádnému Iniciačnímu řádu nepřísluším. Citace, epigraf k&#160;mé básni „Erós a&#160;Psýché“ z&#160;části Rituálu Třetího stupně portugalského templářského řádu (v&#160;překladu, neboť Rituál je v&#160;latině) prostě svědčí o&#160;tom&#160;– což je fakt&#160;–, že mi bylo dovoleno prolistovat Rituály prvních tří stupňů tohoto řádu, zrušeného nebo v&#160;nečinnosti přibližně od roku 1888. Kdyby nebyl v&#160;nečinnosti, necitoval bych úryvek z&#160;Rituálu, protože úryvky z&#160;Rituálů, které jsou v&#160;činnosti, se citovat (s označením řádu) nemají.</p>
			<p class="MLP_dopis">Doufám, drahý kolego, že takto, i&#160;když poněkud nesouvisle, jsem odpověděl na Vaše otázky. Jsou-li ještě jiné, které si přejete mi položit, neváhejte tak učinit. Odpovím, jak budu moci a&#160;jak nejlépe budu moci. Může se ovšem stát, a&#160;to mi jistě prominete, že neodpovím tak rychle.</p>
			<p class="MLP_dopis">S&#160;projevem úcty a&#160;obdivu srdečně Váš</p>
			<p class="MLP_dopis_podpis_-I-">Fernando Pessoa</p>
			<p class="MLP_dopis_bez1radku">P. S. (!!!)</p>
			<p class="MLP_dopis_bez1radku">14. 1. 1935</p>
			<p class="MLP_dopis_bez1radku">Kromě kopie, kterou si u&#160;strojopisu běžně dělám z&#160;každého dopisu obsahujícího podobný výklad, jsem pořídil ještě další kopii, ať už pro případ, že by se tento dopis ztratil, nebo že byste jej eventuálně potřeboval k&#160;něčemu jinému. Tato kopie je Vám vždy k&#160;dispozici.</p>
			<p class="MLP_dopis">Další věc. Může se stát, že pro nějakou svou studii nebo obdobný účel budete později muset citovat z&#160;tohoto dopisu nějakou pasáž. Dávám Vám k&#160;tomu předem svůj souhlas, ale <span class="MLP_znak_kurziva_11b">s&#160;je</span><span class="MLP_znak_kurziva_11b">dnou výhradou</span>, a&#160;dovolte, abych to zdůraznil. Odstavec o&#160;okultismu, na straně 7 mého dopisu, nelze reprodukovat tiskem. Ve snaze odpovědět na Vaši otázku co nejjasněji jsem úmyslně poněkud překročil meze, jež jsou v&#160;této záležitosti pochopitelné. Jde o&#160;soukromý dopis, a&#160;proto jsem neváhal tak učinit. Nic nebrání tomu, abyste zmíněný odstavec přečetl, komu Vám bude libo, pokud ovšem ta osoba bude rovněž srozuměna s&#160;tím, že obsah uvedeného odstavce nebude reprodukovat tiskem. Věřím, že se na Vás v&#160;tomto ohledu mohu spolehnout. (…)<span class="CharOverride-2"><span id="footnote-009-backlink"><a class="_idFootnoteLink _idGenColorInherit" href="../Text/nevinnost_je_nemyslet_122.xhtml#footnote-009">9</a></span></span> <span class="MLP_znak_kurziva_11b">F. Pessoa</span><span class="CharOverride-2"><span id="footnote-008-backlink"><a class="_idFootnoteLink _idGenColorInherit" href="../Text/nevinnost_je_nemyslet_122.xhtml#footnote-008">10</a></span></span></p>
			<hr class="HorizontalRule-1"/>
			<div class="_idFootnotes">
				<div id="footnote-009" class="_idFootnote">
					<p class="MLP_pozn_pod_carou"><a class="_idFootnoteAnchor _idGenColorInherit" href="../Text/nevinnost_je_nemyslet_122.xhtml#footnote-009-backlink">9</a> Zmíněnou část dopisu od slov „Zbývá odpovědět…“ až po „… se citovat (s&#160;označením řádu) nemají“, která za Pessoova života otištěna nebyla, poprvé uveřejnil se svolením Adolfa Casaise Monteira João Gaspar Simões ve své knize <span class="MLP_znak_kurziva_9b _idGenCharOverride-1">Vida e Obra de Fernando Pessoa</span> (b. d. 1950). <span class="MLP_znak_kurziva_9b _idGenCharOverride-1">Pozn. překl.</span></p>
				</div>
				<div id="footnote-008" class="_idFootnote">
					<p class="MLP_pozn_pod_carou"><a class="_idFootnoteAnchor _idGenColorInherit" href="../Text/nevinnost_je_nemyslet_122.xhtml#footnote-008-backlink">10</a> Fernando Pessoa: <span class="MLP_znak_kurziva_9b CharOverride-4">Correspondência</span> (1923–1935), Assírio &amp; Alvim, Lisa­bon 1999, str. 337–348.</p>
				</div>
			</div>
		</div>
</body>
</html>