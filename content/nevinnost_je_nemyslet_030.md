---
title: ''
contentType: prose
---

XXI.

> Kdybych mohl rozkousat celou zemi  
> a pocítit, jak chutná,  
> a kdyby země byla něčím ke kousání,  
> byl bych na chvíli šťastnější…  
> Ale já nechci být vždycky šťastný.  
> Občas musí být člověk nešťastný,  
> aby mohl být přirozený…  
> Nejsou všechny dny slunečné  
> a voláme po dešti, když dlouho neprší.  
> Proto beru neštěstí se štěstím  
> přirozeně, stejně jako se nedivíme,  
> že jsou hory a roviny  
> a že jsou skály a tráva…

> Jen musíme být přirození a klidní  
> ve štěstí i v neštěstí,  
> cítit, jako bychom se dívali,  
> myslet, jako bychom kráčeli,  
> a máme-li umřít, pak si vzpomenout, že umírá den  
> a že západ slunce je krásný a krásná je noc, jež nastává…  
> Tak to je a být má…
