---
title: XXV\.
contentType: poetry
---

<section>

_Mýdlové bubliny si to dítě  
jenom pro zábavu fouká z brčka,  
a jsou přitom průzračně celou filozofií._

</section>

<section>

_Jasné, zbytečné a pomíjivé jako příroda,  
stejně jako věci neklamou zrak  
a jsou to, co jsou,  
ve vzdušné a kulaté přesnosti,  
a nikdo, ba ani dítě, co je pouští,  
v nich nehledá víc, než se zdají._

</section>

<section>

_Pár se jich skoro ztrácí v čirém vzduchu.  
Jsou jako vánek míjející květy málem bez doteku,  
a že míjí, víme jen proto,  
že cosi v nás je náhle lehčí  
a přijímá všechno snadněji._

</section>
