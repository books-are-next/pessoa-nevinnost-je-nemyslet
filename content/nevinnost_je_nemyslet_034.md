---
title: ''
contentType: prose
---

XXV.

> Mýdlové bubliny si to dítě  
> jenom pro zábavu fouká z brčka,  
> a jsou přitom průzračně celou filozofií.

> Jasné, zbytečné a pomíjivé jako příroda,  
> stejně jako věci neklamou zrak  
> a jsou to, co jsou,  
> ve vzdušné a kulaté přesnosti,  
> a nikdo, ba ani dítě, co je pouští,  
> v nich nehledá víc, než se zdají.

> Pár se jich skoro ztrácí v čirém vzduchu.  
> Jsou jako vánek míjející květy málem bez doteku,  
> a že míjí, víme jen proto,  
> že cosi v nás je náhle lehčí  
> a přijímá všechno snadněji.
