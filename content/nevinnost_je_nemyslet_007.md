---
title: Předmluva Ricarda Reise
contentType: prose
---

Alberto Caeiro da Silva se narodil v Lisabonu (…)[1](./resources/undefined) dubna 1889 a v tomto městě zemřel na tuberkulózu (…) 1915. Takřka celý život však strávil na jedné usedlosti v Ribateju; jenom první dva roky – a pak poslední měsíce – prožil v rodném městě. Na odlehlé usedlosti, patřící k blízké vesnici, kterou z citových důvodů považoval za svůj domov, napsal téměř všechny své básně – ty první, jež označil za „dětské“, pak básně z knihy nazvané _Hlídač stád_ a z neúplné sbírky (nebo ať se tomu říká jakkoli) _Zamilovaný pastýř_, a konečně několik prvních básní, jež jsem společně se všemi ostatními z pozůstalosti shrnul podle návrhu Álvara de Campos pod titul _Rozptýlené básně_. Poslední básně, počínaje tou, jež nese číslo (…), však už pocházejí ze závěrečného období autorova života, opět stráveného v Lisabonu. Považuji za svou povinnost upozornit na tento rozdíl, poněvadž některé z posledních básní, napsané v tíživých dnech nemoci, se poněkud zvláštním způsobem vymykají z celkového charakteru díla, a to jak povahou, tak zaměřením.

O Caeirově životě se nedá vyprávět, protože v něm nic k vyprávění není. Jeho básně jsou to, co prožil. Jinak tu neexistují žádné události ani příběh. Ba ani ona krátká, marná a absurdní epizoda, jež vedla ke vzniku (…) básní ze _Zamilovaného pastýře_, nebyla událostí, ale básník se tu spíše – dalo by se říci – zapomněl.

Caeirovo dílo představuje celistvou rekonstrukci pohanství v jeho absolutní podstatě, tak jak to nemohli uskutečnit Řekové ani Římané, kteří v něm žili, a proto je nepromýšleli. Caeirova tvorba a jeho pohanství však nebyly promyšlené, ba ani procítěné: byly prožity něčím, co je v nás hlubší než cit nebo rozum, ať je to cokoli. Říci více by znamenalo vysvětlovat, což není k ničemu; tvrdit méně by znamenalo lhát. Celé dílo mluví samo za sebe, hlasem, jenž je mu vlastní, a jazykem, v němž je myšleno; kdo nerozumí, nemůže porozumět, a není tedy co mu vysvětlovat. Je to jako snažit se, aby někdo porozuměl jazyku, jemuž se nikdy neučil, jen tím, že budeme vyslovovat pomalu.

Caeiro, neznalý života a téměř neznalý literatury, takřka bez soužití a bez kultury, vytvořil celé dílo v nepostižitelné a hluboké progresi jako ten, jenž skrze nevědomá vědomí lidí řídí logický rozvoj civilizací. Byla to progrese pocitů, smyslových vjemů[2](./resources/undefined), nebo spíše jejich způsobů, a vnitřní vývoj myšlenek odvozených od oněch progresivních pocitů. Nadlidskou intuicí podobnou těm, jež zakládají nepomíjivá náboženství, jíž však nepřísluší označení náboženská, neboť se jako slunce a déšť neslučuje s žádným náboženstvím a žádnou metafyzikou, tento muž odhalil svět, aniž na něj myslel, a vytvořil takové pojetí vesmíru, jež není pouhou interpretací.

Když jsem byl pověřen úkolem napsat k těmto knihám předmluvu, zamýšlel jsem nejprve vytvořit obsáhlou, kritickou a široce zaměřenou studii o Caeirově díle a jeho povaze i přirozeném směřování. Přes nemálo pokusů jsem však nedokázal napsat studii, jež by mě uspokojila. To, co je přímočaré jako nebe a země, nelze komentovat, protože to nelze promýšlet; lze to pouze vidět a cítit.

Mrzí mě, že rozum mě nutí říkat tato nijaká slova o díle mého Mistra a že z hlavy nemohu napsat k užitku či potřebě nic víc než to, co jsem ze srdce řekl v (…) Ódě své I. knihy, v níž želím muže, jenž byl pro mne, tak jako bude pro přemnohé jiné, objevitelem reality, nebo, jak sám řekl, „Argonautem opravdových pocitů“ – velkým osvoboditelem, který nás svým zpěvem navrátil do zářivé nicoty, jíž jsme; který nás vytrhl ze smrti i ze života a zůstavil nás mezi prostými věcmi, jež ve svém trvání neznají nic z žití ani z umírání; který nás osvobodil od naděje i beznaděje, abychom se bezdůvodně neutěšovali ani bez příčiny nepropadali smutku; spoluprožívajíce s ním bez myšlení objektivní realitu vesmíru.

Odevzdávám dílo, jehož vydání mi bylo svěřeno, osudové náhodě světa. Odevzdávám je a pravím:

Radujte se všichni, kdož pláčete v největší z chorob historie! Znovuzrodil se Velký Pan!

_Celé toto dílo je na přání autora  
věnováno památce Cesária Verdeho[3](./resources/undefined)_

* * *

_[1](./resources/undefined) Z faksimile horoskopu je zřejmé, že Alberto Caeiro se měl narodit 16. dubna 1889. _Pozn. p__řekl.__

_[2](./resources/undefined) V originále sensações. _Pozn. překl.__

_[3](./resources/undefined) Cesário Verde (1855–1886), portugalský básník; posmrtně vyšla _Kniha Cesária Verdeho_. _Pozn. překl.__
