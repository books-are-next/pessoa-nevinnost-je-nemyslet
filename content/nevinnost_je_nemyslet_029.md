---
title: ''
contentType: prose
---

XX.

> Řeka Tejo je krásnější než řeka, jež protéká mou vsí.  
> Ale Tejo není krásnější než řeka, jež protéká mou vsí,  
> protože Tejo není řekou, jež protéká mou vsí.

> Na Teju jsou veliké lodě  
> a pro ty, kdo všude vidí, co tam není,  
> po něm dosud plují  
> přeludy zámořských korábů.

> Tejo přitéká ze Španělska  
> a do moře ústí v Portugalsku.  
> To ví přece každý.  
> Jen někdo však ví, jaká je řeka v mé vsi,  
> kam vlastně plyne  
> a odkud přitéká.

> A jelikož nepatří tolika lidem,  
> je řeka z mé vsi volnější a větší.

> Po Teju se pluje do světa.  
> V dáli za Tejem je pak Amerika  
> a štěstěna těch, kdo ji najdou.  
> Nikdo si nikdy nepomyslel, co je v dáli  
> za řekou z mé vsi.

> U řeky z mé vsi se na nic nemyslí.  
> Kdo u ní stojí, ten u ní jenom stojí.
