---
title: XXVI\.
contentType: prose
---

_Za dnů, kdy světlo je dokonale vyvážené,  
kdy věci jsou tak skutečné, jak mohou být,  
sám sebe se váhavě ptám,  
proč vůbec přičítám  
věcem krásu._

_Má snad květ krásu?  
A má krásu plod?  
Ne: mají barvu a tvar  
a pouhou existenci.  
Krása je jméno pro něco, co neexistuje,  
co dávám věcem za potěšení, jež mi dávají.  
Nic to neznamená._

_Proč tedy říkám o věcech: jsou krásné?_

_Ano, ba ani já, žijící jen žitím,  
neuniknu neviditelným lžím lidí  
tváří v tvář věcem,  
tváří v tvář věcem, jež prostě existují._

_Jak těžké je být sám sebou a vidět jen viditelné!_
