---
title: ''
hiddenTitle: true
contentType: poetry
---

<section>

_Ať už je středem světa cokoli,_

dalo mi to vnější svět jako vzor reality,  
a řeknu-li „to je reálné“, byť o citu,  
vidím to bezděky v nějakém vnějším prostoru,  
vidím to jaksi stranou a jako sobě cizí.

</section>

<section>

Být reálný znamená nebýt uvnitř sebe.  
O své osobě vevnitř nemám představu reality.  
Vím, že svět existuje, ale nevím, jestli existuji.  
Jistější mi připadá existence mého bílého domku  
než vnitřní existence obyvatele bílého domku.  
Věřím víc ve své tělo než ve svou duši,  
protože mé tělo se jeví uprostřed reality  
a mohou je vidět druzí,  
může se dotýkat druhých,  
může si sednout a stát,  
ale má duše může být definována jen vnějšími výrazy.  
Existuje pro mne — ve chvílích, kdy soudím, že opravdu existuje —  
jakousi půjčkou od vnější reality světa.

</section>

<section>

Je-li duše reálnější  
než vnější svět, jak pravíš ty, filozofe,  
proč mi byl vnější svět dán jako příklad reality?  
Je-li jistější, že spíš cítím,  
než že existuje věc, kterou cítím —  
proč cítím  
a proč se ta věc vyskytuje nezávisle na mně,  
aniž mě k existenci potřebuje,  
a já zůstávám vázán k sobě samému, vždy osobní a nepřevoditelný?  
Proč se pohybuji s ostatními ve světě, v němž se dorozumíváme  
a kde se shodujeme,  
je-li snad ten svět omyl a právě já mám pravdu?  
Je-li svět omyl, je omylem všech lidí.  
A každý z nás je pouze omyl každého z nás.  
Tak či onak, svět je jistější.

</section>

<section>

Proč však se sám sebe ptám, ne-li proto, že stůňu?

</section>

<section>

Ve správných dnech, ve vnějších dnech svého života,  
ve svých dnech dokonale přirozené jasnozřivosti,  
cítím, aniž cítím, že cítím,  
vidím, aniž vím, že vidím,  
a nikdy není vesmír tak reálný,  
nikdy nebývá vesmír (nikoli blízko či daleko ode mě,  
ale) tak vznešeně ne-můj.

</section>

<section>

Když řeknu „to je zřejmé“, chci snad říct „jen já to zřím“?  
Když řeknu „to je pravda“, chci snad říct „to je můj názor“?  
Když řeknu „tam to je“, chci snad říct „není to tam“?

</section>

<section>

A je-li to tak v životě, proč to má být jinak ve filozofii?  
Dřív žijeme, než filozofujeme, dřív existujeme, než to víme,  
a ten první fakt si zaslouží přinejmenším přednost uznání.  
Ano, dříve než jsme vnitřek, jsme vnějšek.  
Proto jsme esenciálně vnějšek.

</section>

<section>

Pravíš, chorý filozofe, zkrátka filozofe, že to je materialismus.  
Jak to ale může být materialismus, je-li materialismus filozofie  
a nějaká filozofie, přinejmenším jakožto moje, by byla mou filozofií,  
a to ani není moje, ba ani nejsem já?

</section>
