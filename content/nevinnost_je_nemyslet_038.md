---
title: XXIX\.
contentType: prose
---

_Nejsem vždy stejný v tom, co říkám a co píšu.  
Měním se, ale ne příliš.  
Barva květů není táž na slunci  
či když je pod mrakem  
nebo se začne šeřit  
a květy se zbarví stínem._

_Kdo se však umí dívat, vidí vždy tytéž květy.  
Proto zdá-li se, že se od sebe liším,  
dobře si všimněte:  
jestliže jsem stál otočen vpravo,  
teď jsem se obrátil vlevo,  
jsem to však stále já, na týchž nohou —  
stále týž, díky nebi a zemi,  
a mým bdělým očím a uším  
i jasné prostotě duše…_
