---
title: ''
contentType: prose
---

XXVIII.

> Dnes jsem přečetl skoro dvě stránky  
> z knihy jednoho mystického básníka  
> a smál jsem se, až mi tekly slzy.

> Mystičtí básníci jsou nemocní filozofové  
> a filozofové jsou blázniví lidé.

> Mystičtí básníci totiž říkají, že květy cítí,  
> a říkají, že kameny mají duši  
> a že svit měsíce uvádí řeky do extáze.

> Kdybv však květy cítily, nebyly by květy,  
> byly by lidmi;  
> a kdyby kameny měly duši, byly by čímsi živým, ne kameny;  
> a kdyby řeky svit měsíce uváděl do extáze,  
> byly by nemocnými lidmi.

> Jen když se neví, co jsou to květy a kameny a řeky,  
> pak se mluví o jejich citech.  
> Mluvit o duši kamenů, květů a řek  
> je mluvit o sobě a svých zmatených myšlenkách.  
> Bohudík kameny jsou jen kameny  
> a řeky ne víc než řeky  
> a květy jen pouhé květy.

> Já sám si píšu prózu svých veršů  
> a jsem spokojen,  
> protože vím, že přírodě rozumím zevně;  
> a nerozumím jí zevnitř,  
> protože příroda vnitřek nemá;  
> jinak by to nebyla příroda.
