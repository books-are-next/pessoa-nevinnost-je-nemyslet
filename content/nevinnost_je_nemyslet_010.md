---
title: I\.
contentType: prose
---

_Nikdy jsem nehlídal stáda,  
je to však, jako bych je hlídal.  
Moje duše je jako pastýř,  
zná vítr i slunce  
a kráčí a dívá se  
ruku v ruce s ročním obdobím.  
Všechen mír přírody bez lidí  
usedá vedle mne.  
Já však zesmutním jako západ slunce  
v našich představách,  
když se ochladí na širé pláni  
a cítíme, že k nám vnikla noc  
jako motýl oknem._

_Můj smutek je však pokojný,  
protože je přirozený a správný,  
jak to má být v duši,  
když už myslí na to, že existuje,  
zatímco ruce bezděčně trhají květy._

_Moje myšlenky jsou spokojené  
jako zvuk zvonců  
za ohybem cesty.  
Jen mě mrzí, že o té spokojenosti vím,  
protože kdybych nevěděl,  
místo aby byly spokojené a smutné,  
byly by veselé a spokojené._

_Myšlení vadí stejně jako jít v dešti,  
když sílí vítr a zdá se, že prší víc.  
Nemám ctižádost ani přání.  
Být básníkem není mou ctižádostí.  
Je to můj způsob samoty._

_A jestliže občas v představě  
zatoužím být beránkem  
(či celým stádem  
a rozptýlen po celé stráni  
být spoustou šťastných věcí najednou),  
tak jen proto, že cítím, co píšu při západu slunce,  
nebo když mrak zastíní rukou světlo  
a trávou přeběhne ticho._

_Když usednu k psaní veršů  
nebo se ubírám cestou necestou,  
píšu verše na papír v duchu,  
cítím v ruce pastýřskou hůl  
a vidím svou postavu  
nahoře na kopci,  
jak hledí na své stádo a vidí své myšlenky  
nebo jak hledí na své myšlenky a vidí své stádo  
a nejistě se usmívá, jako když někdo nerozumí, co se říká,  
a chce se tvářit, že rozumí._

_Na pozdrav všem, kdo mě snad budou číst,  
smekám svůj širák,  
když mě zahlédnou přede dveřmi,  
sotva se dostavník vyhoupne na vršek.  
Zdravím je a přeju jim slunce,  
i déšť, je-li ho třeba,  
a ať mají doma  
u otevřeného okna  
svou oblíbenou židli,  
kam usednou a čtou si mé verše._

_A při čtení mých veršů ať si myslí,  
že jsem cosi přirozeného —  
třeba ten starý strom,  
do jehož stínu v dětství  
sklesli znaveni hrou  
a z horkého čela si stírali pot  
rukávem proužkované košilky._
