---
title: ''
contentType: prose
---

Říkáš mi: ty jsi něco víc

> než kámen nebo rostlina.  
> Říkáš mi: cítíš, myslíš a víš,  
> že myslíš a cítíš.  
> Copak kameny píší verše?  
> Copak rostliny uvažují o světě?

> Ano: je tu rozdíl.  
> Není to však rozdíl, jaký vidíš ty;  
> protože moje vědomí mě nenutí, abych o věcech teoretizoval:  
> nutí mě jen, abych byl vědomý.

> Jestli jsem víc než kámen nebo rostlina? Nevím.  
> Jsem odlišný. Nevím, co je víc nebo míň.

> Mít vědomí je víc než mít barvu?  
> Možná, a možná ne.  
> Vím, že je to jenom odlišné.  
> Nikdo nemůže dokázat, že je víc než jen odlišný.

> Vím, že kámen je reálný a že rostlina existuje.  
> Vím to, protože existují.  
> Vím to, protože mi to ukazují mé smysly.  
> Vím, že jsem také reálný.  
> Vím to, protože mi to ukazují mé smysly,  
> byť ne tak jasně, jak mi ukazují kámen a rostlinu.  
> Nic víc nevím.

> Ano, píši verše a kámen nepíše verše.  
> Ano, uvažuji o světě a rostlina ne.  
> Ovšem kameny nejsou básníci, jsou kameny;  
> a rostliny jsou jen rostliny, a ne myslitelé.  
> Zrovna tak mohu říct, že jsem jim proto nadřazen,  
> jako že jsem podřazen.  
> Ale neříkám to: o kameni řeknu „je to kámen“,  
> o rostlině řeknu „je to rostlina“,  
> o sobě řeknu „jsem já“.  
> A nic víc neřeknu. Co víc by se mělo říct?
