---
title: ''
hiddenTitle: true
contentType: poetry
---

<section>

_Válka, jež svými vojsky sužuje svět,_

je dokonalý příklad omylu filozofie.

</section>

<section>

Válka jako vše lidské chce měnit.  
Válka však chce především měnit, a měnit hodně  
a měnit rychle.

</section>

<section>

Válka však působí smrt.  
A smrt je pohrdání vesmíru vůči nám.  
Válka má za následek smrt, a tím dokazuje svou šalbu.  
A tou šalbou dokazuje, že každá touha měnit je šalebná.

</section>

<section>

Nechme vnější vesmír a druhé lidi tam, kam je postavila příroda.  
Všechno je pýcha a nevědomost.  
Všechno je touha vměšovat se, něco dělat, zanechat stopu.  
Zastaví se srdce a velitel vojsk  
se pomalu vrací k vnějšímu vesmíru.

</section>

<section>

Přímá chemie přírody  
neponechává místo myšlení.

</section>

<section>

Lidstvo je vzpoura otroků.  
Lidstvo je lidmi uchvácená vláda.  
Existuje jako uchvatitel, je však na omylu, neboť uchvátit je nemít právo.

</section>

<section>

Nechte existovat vnější svět a přirozené lidstvo!  
Mír všemu předlidskému, ba i v lidech.  
Mír zcela vnější esenci vesmíru!

</section>
