---
title: XLVIII\.
contentType: prose
---

<section>

_Z nejvyššího okna svého domu  
dávám bílým šátkem sbohem  
svým veršům mířícím k lidstvu._

</section>

<section>

_A nejsem veselý ani smutný.  
Takový je osud těch veršů.  
Napsal jsem je a musím je ukázat všem,  
protože jinak to dělat nemohu,  
tak jako květ nemůže tajit barvu,  
ani řeka tajit, že plyne,  
ani strom tajit, že dává plod._

</section>

<section>

_Hle, už se vzdalují jako v kočáře,  
a já bezděky pocítím lítost,  
cosi jako bolest v těle.  
Kdoví, kdo si je přečte?  
Kdoví, čí ruce je uchopí?_

</section>

<section>

_Být květ, osud mě utrhne pro něčí oči.  
Být strom, sklidí ze mě plody pro něčí ústa.  
Být řeka, mé vodě nebude souzeno zůstat ve mně.  
Podvolím se a jsem málem veselý,  
málem veselý, jako by se mi omrzelo být smutný._

</section>

<section>

_Jen si jděte, jděte pryč!  
Pomíjí strom a rozptýlí se v přírodě.  
Uvadne květ a jeho prach stále trvá.  
Plyne řeka do moře a její voda je stále její._

</section>

<section>

_Pomíjím a zůstávám, jako vesmír._

</section>
