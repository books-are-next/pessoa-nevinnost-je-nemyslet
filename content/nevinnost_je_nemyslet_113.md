---
title: ''
contentType: prose
---

Prý v každé věci dlí nějaká skrytá věc.

_Ano, ta věc, jež v ní dlí, aniž se skrývá,  
je ona sama._

_Jsem však já, s vědomím, pocity a myšlenkami,  
stejný jako věc?  
Čeho je ve mně víc nebo míň?_

_Byl bych docela spokojený, kdybych byl jen svým tělem —  
jsem však také jiná věc, víc nebo míň než jen to.  
Co víc nebo míň vlastně jsem?_

_Vítr vane nevědomky.  
Rostlina žije nevědomky.  
Já také žiju nevědomky, ale vím, že žiju.  
Vím však, že žiju, nebo jen vím, že to vím?  
Rodím se, žiju, umírám z moci osudu, jemuž neporoučím,  
cítím, myslím, hýbu se z moci vnější síly.  
Kdo tedy jsem já?_

_Jsem jakožto tělo a duše vnějšek nějakého vnitřku?  
Nebo je má duše vědomí, jímž univerzální síla  
chápe mé tělo odlišně od ostatních těl?  
Kde jsem já v tom všem?_

_Zemře-li mé tělo  
a rozpadne se můj mozek,  
pak v abstraktním, neosobním, beztvarém vědomí  
už nepocítí to já, jež mám,  
už nepromýšlí s mým mozkem myšlenky, jež mám za své,  
už nepohne z mé vůle rukama, jimiž hýbu._

_Tak skončím? Nevím.  
Mám-li tak skončit, pak lítost nad tím  
mě neučiní nesmrtelným._
