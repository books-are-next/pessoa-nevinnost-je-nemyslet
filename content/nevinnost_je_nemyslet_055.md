---
title: ''
contentType: prose
---

XLVI.

> Ať tak či onak,  
> vhod nebo nevhod,  
> když někdy mohu říct, co si myslím,  
> a jindy jen stěží a zmateně,  
> přece jen bezděčně píšu své verše,  
> jako by psaní nebylo něco, co vzešlo z činu,  
> jako by psaní bylo něco, co se mi přihodilo,  
> jako když na mě zasvítí slunce.

> Snažím se říct, co cítím,  
> a nemyslet na to, co cítím.  
> Snažím se přiblížit slova k myšlence  
> a nepotřebovat k tomu chodbu  
> od myšlení ke slovům.

> Nedokážu vždy cítit, co bych — jak vím — cítit měl.  
> Moje myšlení jen velice zvolna plave na druhý břeh řeky,  
> protože mu vadí oděv, který mu lidé vnutili.

> Snažím se svléknout, co jsem si vštípil,  
> snažím se zapomenout, jak mě učili vzpomínat,  
> a  seškrábnout barvu, jíž mi pomalovali smysly,  
> vybalit své pravé emoce,  
> vyprostit se a být já, nikoli Alberto Caeiro,  
> ale lidský živočich vytvořený přírodou.

> A tak píšu v touze cítit přírodu, ani ne jako člověk  
> ale jako někdo, kdo cítí přírodu, a nic víc.  
> A tak píšu, jednou dobře, podruhé špatně,  
> jednou výstižně, podruhé chybně,  
> tu upadnu, tam se zvednu,  
> jdu však stále svou cestou jak umíněný slepec.

> Přesto však jsem někdo.  
> Jsem objevitel přírody.  
> Jsem Argonaut opravdových pocitů.  
> Přináším vesmíru nový vesmír,  
> protože mu přináším, co je on sám.

> To cítím a to píšu  
> při plném vědomí a maje na zřeteli,  
> že je pět hodin ráno  
> a že slunce, jež dosud nevystrčilo hlavu  
> nad zeď obzoru,  
> i tak již ukazuje špičky prstů,  
> jimiž se nahoře drží té zdi  
> obzoru plného kopečků.
