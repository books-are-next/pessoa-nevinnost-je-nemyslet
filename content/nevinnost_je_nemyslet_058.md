---
title: XLIX\.
contentType: poetry
---

<section>

Vejdu dovnitř a zavírám okno.  
Přinesou mi lampu a přejí dobrou noc  
a i můj hlas přeje spokojeně dobrou noc.  
Kéž by můj život byl vždycky takový:  
den plný slunce či poklidného deště  
anebo bouřlivý, jako by končil svět,  
poklidný večer a kolemjdoucí hloučky,  
se zájmem sledované z okna,  
poslední vlídný pohled na ztichlé stromy,  
a pak už zavřené okno, rozžatá lampa,  
nic nečíst, na nic nemyslet, neusnout,  
jen cítit, jak mnou protéká život jako řeka řečištěm,  
a venku nesmírné ticho jako spící bůh.

</section>
