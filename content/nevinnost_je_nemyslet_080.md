---
title: ''
contentType: prose
---

Úžasná realita věcí

_je můj každodenní objev.  
Každá věc je, co je,  
a těžko vysvětlit, jak mě to těší  
a jak mi to stačí._

_K úplnosti stačí existovat._

_Napsal jsem už hodně básní.  
Samozřejmě jich napíšu mnohem víc.  
Každá moje báseň to říká  
a všechny moje básně jsou odlišné,  
protože každá věc, která existuje, je způsob, jak to říct.  
Občas se zadívám na nějaký kámen.  
Nepřemýšlím o tom, jestli cítí.  
Nejsem bloud, abych mu říkal bratře,  
ale mám ho rád, protože je kámen,  
mám ho rád, protože nic necítí,  
mám ho rád, protože mi vůbec není blízký._

_Jindy zas slyším vanout vítr  
a už jen slyšet jej vanout stojí za to, aby člověk žil._

_Nevím, co si pomyslí druzí, až to budou číst;  
ale asi to bude dobré, protože si to myslím bez námahy  
a aniž bych si představoval druhé, jak mě slyší myslet;  
protože si to myslím bez myšlenek,  
protože to říkám, jak to říkají má slova._

_Jednou mě kdosi označil za materialistického básníka  
a já se podivil, protože jsem netušil,  
že je mě možné nějak označit.  
Vždyť ani nejsem básník: vidím.  
Jestli to, co píšu, má hodnotu, nemám ji já:  
hodnota je tam, v mých verších.  
To vše je naprosto nezávislé na mé vůli._
